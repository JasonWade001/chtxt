#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/17
#更新日期: 2021/02/17

# 笑府〔明〕馮夢龍 編

○ 笑府序 墨憨齋主人題

古今來莫非話也，話莫非笑也。兩儀之混沌開闢，列聖之揖譲征誅，見者其誰耶。夫亦話之而已耳。後之話今，亦猶今之話昔。話之而疑之，可笑也；話之而信之，尤可笑也。經書子史，鬼話也，而爭傳焉。詩賦文章，淡話也，而爭工焉。褒譏伸抑，亂話也，而爭趨避焉。或笑人，或笑於人，笑人者，亦復笑於人。笑於人者，亦復笑人。人之相笑，寧有已時。《笑府》集笑話也，十三篇猶曰薄乎云爾。或閱之而喜，請勿喜；或閱之而嗔，請勿嗔。古今世界一大笑府，我與若皆在其中，供人話柄。不話不成人，不笑不成話，不笑不話不成世界。布袋和尚，吾師乎，吾師乎。

## 卷一‧古艷部

墨憨子曰：古艷云者。言從古所艷羨也。粟紅貫朽。乘堅策肥。人亦孰不欲富貴哉。所以處富貴者。毋為人笑難耳。昔某翁有三子。翁且死。命之言志。伯曰：願堆金百萬。仲曰：願歷官台鼎。季曰：願生大眼一雙。翁訝之。季曰：我須大着眼。看他富貴能幾時。鳴呼。慶弔同門。如之何不自警也。集古艷部。

○ 富翁帶巾

財主命牧童曬巾。童曬之牛角上。牛臨水照視驚而走逸。童問人曰：見一隻戴巾牛否。

此牛自知分量勝卻主翁多許。

○ 借牛

有走柬借牛于富翁者。富翁方對客。諱不識字。偽啟緘視之。對來使曰：知道了。少停我自來也。

雖不識字。卻已暗合。

余所識一富翁。向人索債。倒持契書。其人笑之，翁怒曰：吾持與汝看。豈自看耶。又方對客。適鄰家致柬。翁展視客知其貿貿。故問之。翁曰：請我吃酒耳。使者曰：非也。乃告借銅鑼銅鼓一用。翁笑曰：借銅鑼銅鼓，難道不請我吃酒。人更服其機敏。

○ 麟

孔子見死麟。哭之不置。弟子謀所以慰之者。乃編錢掛牛體。告孔子曰：麟已活矣。孔子觀之，曰：非也。分明一隻牛。只多這幾箇錢耳。

有姓李者。暴富而驕。或嘲之云：一童子讀百家姓首句。求師講解。師曰：趙，是精趙的趙字(蘇語謂放肆曰趙)。錢，是有銅錢的錢字。孫，是小猢猻的孫字。李，是張三李四的李字。又問倒轉可講得否。師曰：也得。童曰：如何講。師曰：姓李的小猢猻，有了幾箇銅錢就精趙起來。

○ 江心賦

一暴富人日夜憂賊。一日偕友遊江心寺。壁間題江心賦錯認賦字為賊。驚欲走匿。友問故。答云：江心賊在此。友曰：賦也，非賊也。曰：賦便賦了，終是有些賊形。

○ 清福

一鬼托生時。冥王判作富人。鬼曰：不願富也。但願一生衣食不缺。無是無非。燒香吃苦茶過日。足矣。王曰：要銀子便再與你幾萬。這清福不許你享。

一說鬼云云。王降座問曰：有這等安閒受用的所在，千萬挈帶我去。

○ 訓子

一富翁世不識字。人勸以延師訓子。師至。始訓之執筆臨朱。書一畫，則訓曰一字。二畫，則訓曰二字。三畫，則訓曰三字。其子便欣然投筆。告父曰：兒已都曉字義。何煩師為。乃謝去之。踰時。父擬招所親萬姓者飲，令子晨起治狀。久之不成。父趣之。其子恚曰：姓亦多矣。奈何偏姓萬。自朝至今。纔完得五百餘畫。

又有問「薑」字如何寫者。對以草字頭。次一字。次田字。又一字。又田字。又一字。其人寫草、壹、田、壹、田、壹完。玩之，罵曰：如何誑我。那有此字。分明是一座寶塔兒。

○ 監生打釘

一人往妓館打釘畢。徑出。妓牽之索謝。答曰：我生員也，奉祖制免丁。俄焉又一人至。亦如之。曰：我監生也。妓曰：監生又如何。曰：只是白丁。

○ 考

一監生過國學門，聞祭酒方盛怒兩生而治之。問門者曰：然則罰與。打與。礅鎖與。答以出題考文。即咈然曰：咦，罪不至此。

○ 出場

監生方出場。遇一故人。故人揖之。并揖路旁豬糞。生問：此臭物，揖之何為。答曰：他臭便臭，也是腸(場)裏出來的。

○ 眷制生

一監生見有投眷制生帖者。深嘆制字新奇。偶致一遠札。即效之甚得意。僕致書回。生問主人何言。僕曰：當面啟看。便問老相公無恙乎。予對曰安。又問老奶奶無恙乎。予又曰安。乃沉吟數四。帶笑而入。少焉打發回書。遣我歸耳。生大喜曰：人不可不學。只一字用得好。他見了。便添下多少慇勤。

張幼于先生曾言：凡喪服長短，皆王制也。一切期功皆可用制字，不獨親喪為然。近亦頗有寫期制者，只問老相公、老奶奶，反是他差。

○ 王監生

一監生姓王。加納知縣。初視學。青衿呈書，得牽牛章，講誦之際，忽問：那王見之是何人。答曰：此王誦之之兄也。又問：那王曰然是何人。答曰：此王曰叟之弟也。曰：好好。且喜我王氏一門都在書上。

或曰：知縣可加納乎。余曰：有詩為證。詩云：加納為官一樣強，不聞臭氣只聞香。若還閣老容交易，破了家私也不妨。

○ 酸臭

小虎謂老虎曰：今日吃一箇人。滋味甚異。上半酸。下半臭。是何人也。老虎曰：此必秀才納粟者。

近來監生行事，都兼帶酸氣，只合喚作𨞑(音甕)醋耳。

又

一秀才畏考。援例。堂試日。至晚不成篇。乃大書卷面曰：惟其如此。所以如此。若要如此。何必如此。堂官見之笑曰：寫得出此四句。畢竟還是箇附例。

○ 官府生日

一官府生辰。吏曹聞其屬鼠。醵黃金鑄一鼠為壽。官喜曰：汝知奶奶生辰亦在日下乎。奶奶是屬牛的。

鴇家哄人。慣以做生日為名。這牛奶奶有鴇腔矣。余又聞一酒令：除真盜外，要似盜者。一人曰：斂錢為首開天窗。一人曰：三櫓飛船載歹人。又一人曰：四人轎兒喝道來。眾譁曰：此何以似盜。答曰：你看如今抬在轎上的。那箇不勝似強盜。

○ 應夢

一官性貪。見皂隸鬢插一錢，欲取無計。乃詐為夢語曰：一箇錢也是好的。既醒。召隸至近。問曰：適我夢中有何言。隸以實對。官乃取其鬢邊之錢。叩齒曰：應夢大吉。

○ 土地

一官貪甚。任滿歸家。見家屬中多一老叟。問何人。父曰：縣土地也。問：何為來此。答曰：地皮都被你括將來了，教我如何不隨來。

○ 青盲

一青盲人涉訟。自訴眼瞎。官曰：一雙清白眼。如何詐瞎。答曰：老爺看小人是清白的。小人看老爺是糊塗的。

○ 避暑

官值暑月。欲覓避暑之地。同僚紛議，或曰：某山幽雅。或曰某寺清閒。一老人進曰：總不如此公廳上最涼也。官問何故。答曰：此地有天無日頭。

○ 天氣不正

有貴人于雪候居氊帷中。熾爐飲酒。酒力薰灼。汗出。乃云天氣不正。一掾居帷外。稟曰：小人站處天氣頗正。

語儘可入世說。

○ 封君

有市井獲封者。初謁縣官。跼蹐甚。堅辭上坐。縣官曰：叨為令郎同年。理還該侍立。乃張目問曰：你也是屬狗的麼。

又一人與縣官同坐。方揮扇。適茶至。藏扇不迭。遽插之衣領內。縣官大笑。

○ 公子

一人問封君與公子孰樂。答曰：做封君，齒已哀矣，惟公子最樂。其人急趨而去。追問其故。曰：欲送家父上學。

有公子兼封君者。父對之欣羨不已。訝問其故。曰：你的爺既勝似我的爺。你的兒又勝似我的兒。

○ 縣丞

一丞不識字。凡買物即畫形簿上。令來。值丞不在。展簿視之。怪其所為。每行用硃筆直抺。丞歸視。怒曰：你衙內買紅燭。如何也記在我簿上。

○ 典史

衙官相遇。各問何職。一人曰：隨常茶飯掇將來。蓋義取見(縣)成(丞)也。一人曰：滾湯鍋裏下文書。蓋煮(主)簿也。一人曰：鄉下蠻子租糞坑。問者不解。答曰：典屎(史)。

若如此說還是典史近錢。

○ 新替職

新替職〔指〕揮使與父別居。歲首往賀。值父未起。因留眷生帖。曰：多致意，急往府縣，不得面拜矣。父怒甚。召而責之曰：汝如何用眷生帖拜我。子回首沉吟曰：難道我襲職之後，就不該認他做親眷了。

或者不是他令尊。莫怪他。

○ 堵子

一武官出征。將敗。忽有神兵助陣。反大勝。官叩頭請神姓名。神曰：我是堵子。官曰：小將何德，敢勞堵子尊神見救。答曰：感汝乎昔在教場，從不曾一箭傷我。

如今武官不肯習射。豈死靠堵子報恩耶。

○ 夜巡

一武弁夜巡。有犯夜者。自稱書生會課歸遲。武弁曰：既是書生，且考你一考。生請題，武弁思之不得，唱曰：造化了你，今夜幸而沒有題目。

遼東一武職素不識字。被論。使人念劾本，云「所當革任回衛者也」。痛哭。曰：革任回衛，也是小事，這「者也」兩箇字，怎麼當得起。有聞此話而笑者，余謂之曰：莫笑，莫笑，近來天下事都在「者也之乎」輩操縱中，此武職痛哭，何減賈太傅。

○ 太監

鎮守太監觀風。出「後生可畏焉」為題。眾俱笑。璫問其故。教官稟曰：諸生以題目太難。求減得一字也好。璫笑曰：既如此。減後字。只做生可畏焉罷。

或疑太監何以附古艷。曰：從來富貴的。有得幾箇不俯仰內相。

## 卷二‧腐流部

墨憨子曰：人有恆言。曰腐儒。腐儒。言朽敗不任也。朽敗不任。何以儒為。勝國區民。八娼。九儒。十丐。夫列于娼之下。丐之上者。今之儒是已。直是可涕可悲。豈直可笑而已哉。集腐流部。

○ 老童生

虎出山而回。呼肚飢，其黨曰：今日固不遇一人乎。對曰：遇而不食。問其故。對曰：始一和尚來。因臊氣不食。次一秀才來。因酸氣不食。最後一童生來。亦不曾食。問童生何為不食。曰：怕咬傷了牙齒。

末句。舊云筋骨老凝不堪食。少蘊籍。年少童生須仔細防老虎。

又

縣官考童生。傍晚。忽聞廠角喧閙。問之。門子稟云：童子拿差了拄拐。在那裏認。

○ 未冠

童子有老而未冠者。考官問之。以孤寒無網巾對。官曰：只你一嘴鬍髯。勾結網矣。對曰：新冠不好帶得白網巾。

○ 包巾

老童生臨死。見子孫滿前。囑曰：我殮時。若帶帽枉卻一生讀書。若帶巾又恐僭分。因嘆氣曰：仍以包巾束髮罷。

○ 得頭

或問童生之父曰：令郎卷面遞。已許取乎。曰：縣尊極愛小兒卷。得頭不已。問如何得頭。乃搖首曰：是橫得。

○ 儒學碑

儒學碑亭新完。一士攜妓往視。見負重。戲謂妓曰：汝父在此。何不拜。妓即下拜云。我的爺。看你這等蹭蹬，何時能出學門。

○ 德行

士有好飲宿娼而賄得德行者，或嘲之曰：聞顏子有負郭田三十頃。如何得窮。一人曰：他簞(單)食(是)瓢飲。所以窮了。又一人曰：闝飲到去不多。都買了德行頭兒。

單是闝飲。不得不買德行頭兒矣。

○ 喫糧

孔子絕糧于陳。命顏回往回回國借糧。以其名與國號相同。冀有情熟。比往，通訖，大怒曰：汝孔子要攘夷狄。怪俺回回。連你也罵着。說回之為人也擇(賊)乎。糧斷不與。顏子怏怏而歸。子貢請往。自稱平昔奉承。常曰：賜也何敢望回回。羣回大喜。以白糧一擔。先令攜去。許以陸續送用。子貢歸。述諸孔子。孔子攢眉曰：糧便騙了一擔。只是文理不通。

又

糧長收糧在倉。怪其日耗。潛視之。見黃鼠羣食其中。亟開倉掩捕。黃鼠有護身屁。放之不已。大怒曰：這樣放屁的畜生。也吃了我的糧去。

○ 中

租戶連年欠米。田主責之。每推年時做不出。至一年大熟。又推田瘦做不出。田主怒曰：明年待。我自種。看如何。租戶曰：相公種便種了。只是做不出的。

隨你做得出，不種何用。莫怪成敗論英雄也。

○ 灼龜

一士灼龜問前程。卜者曰：冲天甲乙何用。士曰：鄉試。曰：定是解元，丙丁何用。士曰：會試。曰：定自會元，腰間甲乙何用。士曰：廷試。曰：又是狀元，丙丁何用。士曰：散遺才。曰：這到不穩。

○ 四字齋扁

有士好諛者。或謂之曰：昨夜夢天帝命音樂導齋匾至宅。兄必中矣。其人喜甚。問扁上幾字。曰四箇字。須作東請我。方可言之。士因具酒相款。款畢。問何四字。答曰：豈有此理。

○ 產喻

一士屢科不利。其妻素患難產。謂夫曰：中這一節。與生產一般艱難。士曰：你卻是有在肚裏。

○ 鑽刺

鼠與蜂約為兄弟。固邀一秀才與盟。秀才不得已。往列之行三。人問曰：公何以屈于鼠輩之下。答曰：他兄弟輩。一會鑽。一會刺。我只索讓他罷了。

○ 求籤

一士歲考。求籖。通陳考六等上上。四等下下。廟祝曰：相公差矣。四等止杖責。如何反是下下。曰：此非你所知。六等黜退。極是乾淨。若在四等。看了我文字。決被打殺。

看他自知之明。定是有資質秀才。恨不肯用功耳。又有評秀才惡習者云。隨你兩箇人考。也要擠一擠。隨你十頓飯。也要搶一搶。隨你一箇題目。也要結燭。隨你一名不取。也要說不公道。逼真可笑。

○ 四等親家

兩秀才同時四等。于受責時曾識一面。久之。聯親。于會親日相見。男親家曰：尊容曾于何處會過來。女親家亦曰：便是面善。一時想不起。各沉吟間。忽然同悟。男親家點頭曰：嗄。女親家亦點頭曰：嗄。

○ 趁船

一僧同秀才趁船。秀才欺僧。乃橫臥舟中。僧斂足以避。久之。問曰：敢問相公。那堯舜是一人是兩人。秀才云。天生是一箇人。你這賊禿問他怎麼。僧曰：既如此。小僧且伸伸腳。

一說。多澹臺滅明為兩人。

○ 老陪賓

一秀才慣陪賓。忽逢歲考。聞出恭擊雲板聲。認謂弔客至矣。急趨出。遂以犯規受責十下。起謂行杖者曰：起動你。打錢去司喪房裏支了罷。

吳下二十年前。凡有喪者。必借重儒巾陪客。適值歲考。諸生俱往。乃請一勅封秀才(謂鄉賢)、一原任秀才(謂已黜承乏)。有同事者作口號嘲之曰：昨日某家陪賓走出兩頂儒巾。一頂虛田實契一頂產去糧存時傳以為笑譚云。

○ 窮秀才

有初死見冥王者。冥王謂其生前受用太過。判來生做一秀才。與以五子。吏稟曰：此人罪重。不應如此善遣。王笑曰：一箇窮秀才。許多兒子。活累殺他罷了。

○ 頌屁

一士死見冥王。王忽撒一屁。士即拱揖進辭云。伏惟大王。高聳尊臀。洪宣寶屁。依稀絲竹之音。仿佛麝蘭之氣。王大喜。命牛頭卒引去別殿。賜以御宴。至中途士顧牛頭卒謂曰：看汝兩角彎彎，好似天邊之月。雙眉炯炯，渾如海外之星。卒亦喜甚，扯士衣曰：宴尚早，先在家下吃箇酒頭了去。

酷盡好諛情狀。

一說云。一秀才死。見冥王。自陳文才甚敏。王偶撒一屁。士即進詞云云。王喜。命延壽一年。至期死。復詣王。適王退衙。鬼卒報有秀才求見。王問何人。鬼卒曰：就是那做屁文字得秀才。

○ 名讀書

車胤囊螢讀書。孫康映雪讀書。一日康往拜胤。不遇問何往。門者曰：出外捉螢火虫去了已而胤答拜康。見康閒立庭中。問何不讀書。康曰：我看今日這天不像箇下雪的。

○ 謁孔廟

有以財入泮者。拜謁孔廟。孔子下席答之。士曰：今日是夫子弟子。禮應坐受。孔子曰：你是我孔方兄的弟子。不敢受拜。

未申年，歲凶，新例。許納穀以助貧儒。即批入泮。或嘲之云。眾秀才在明倫堂。見一穀秀至。遙指曰：鵝頭來矣(俗謂騃子曰鵝頭)。穀秀曰：你便鵝頭。眾曰：笑你費了許多家財。歲考依舊無用。故曰鵝頭。我等如何是鵝頭。答曰：不是鵝頭。如何吃我的穀。

○ 教官辭朝

教官辭朝。見象。看之。不覺出神。人問之。答曰：我想祭祀豬有這般大便好。

○ 上任

歲貢選教職。初上任。其妻進衙便大哭。夫驚問之。妻曰：我巴你到今日。只道出了學門。誰知反進了學門。

○ 公子廝打

教官公子與主簿公子廝打。教官公子屢負。訴其父云：不知他吃甚東西。直恁有力。教官訪之。聞彼每日吃肉。歸謂其子曰：我兒不要忙。祭過了丁。與他廝打便了。

○ 問館

乞兒買得新竹筒。眾丐沽酒賀之。酒底曰：慶新管。一先生過。聞之。急問曰：你的舊館何在。

荒歲有延師者。月俸止斗米。而薦書甚眾。主人莫適與(適，音的)。乃悉召而試之。方欲閉門出題。復有數人跪門外。問之。則告考者也。又一先生。聞朝廷考館選誤以為舘也。欣然欲往告考。其友止之曰：彼所考皆進士。何能及公。先生愀然曰：怪道館不易覓。都被有勢力的占去。邇來鄉紳多設館授徒。蓋嘲之云。

○ 貓趕鼠

貓趕鼠。鼠迫甚。走匿竹轎杠中。貓顧之。嘆云。看你管(館)便進了。這幾箇節如何過得。

偏是這幾箇節好過有羨先生賺自在錢者。先生云。分明是箇松柴。逢節方有些油水。

○ 登廁

一學徒將入廁。問先生曰：欲登廁否。先生曰：我也有這箇意思汝且先往。徒去。值先有人在廁。遽返。先生問曰：何為遽返。曰：又有一箇有意思如先生者在裏而。

○ 晝寢

一師晝寢。及醒。謬言曰：我乃夢周公也。明晝。其徒效之。師以界方擊醒。曰：汝何得如此。徒曰：亦往見周公耳。師曰周公何語。答曰：周公說昨日並不曾會尊師。

又

夫子責宰予以朽木、糞土。宰予不服曰：吾自要見周公。如何怪我。夫子曰：日間豈是夢周公時候。宰予曰：周公也不是夜間肯來的人。

又師喜晝寢。弟子曰：宰予晝寢四字如何解。師曰：宰者。殺也。予者。我也。晝者。日中也。寢者。眠一覺也。又問如何貫串。曰：便殺我也說不得。到日中定要眠一覺。余又曾見宰予全節講章一篇。腐極可笑。并附此云。夫子設教于杏壇之上。洙泗之濱。方進午膳。忽聞齁齁鼾睡之聲。夫子驚而起曰：斯何人也。其回也與。回也不惰。殆非也。其由也與。由也好勇亦非也。跡而視之。則其人姓宰名予。向在言語之科者。夫子蹴之起。跪而責之曰：夏后氏以松。可雕也。殷人以柏。可雕也。周人以栗。亦可雕也。汝則朽木。不可雕也。數仞之墻可杇也。及肩之墻。亦可杇也。即鯉之面墻。猶可杇也汝則糞土之墻。不可杇也。吾將以絕孺悲之瑟絕汝。恐汝不悟。吾將以扣原壌之杖扣汝。恐汝不疼。必須以誅少正卯之刑誅汝方可以儆眾。而刀鋸又在魯庫之中。吾今用何物誅汝乎。用何物誅汝乎。

○ 讀別字

有訓蒙者首教大學，至「於戲，前王不忘」句，竟如字讀之。主人曰：誤矣，宜讀作「嗚呼」。師從之。至冬間，讀論語註「儺雖古禮，而近於戲」，乃讀作「嗚呼」。主人曰：又誤矣，此乃「於戲」也。師大怒，訴其友曰：這東家甚難理會，只於戲二字，年頭直與我拗到年尾。

又

有主人以米數石。延蒙師。與之約。讀一別字。罰米一升。至散館。計一年所讀退卻。僅存米二升。主人取置案上。師大失望。嘆曰：是何言興(與)，是何言興。主人顧童子曰：連二升一併拿進。

○ 讀破句

冥王惡世多。庸師。不識句讀。誤人子弟。乃私行訪之。聞有教大學序者。念曰：大學之。書古之。大學所以教人之。即命鬼卒勾來。責之曰：汝何甚愛之字。我罰你做一箇豬。其人臨行。回頭曰做豬所不敢辭。願判生南方。王問其故。對曰：南方之(豬)強于北方之(豬)。

一說。二蒙師死。見冥王。一係讀別字者。一係讀破句者。勘畢。別字者罰為狗。破句者罰為豬。別字者請為母狗。王曰：何也。曰禮記云。臨財母狗得。臨難母狗免。做豬者。請生南方云云。

○ 作祭文

一人喪妻母。托館師做祭文。乃按古本誤抄祭妻文與之。其人怪問。館師曰：此文是刊本定的。誰教他死錯了人。

○ 屎字

一學生問先生云。屎字如何寫。先生偶想不起。答曰：分明在口邊。一時說不出來。

○ 川字

一蒙師止識一「川」字。見弟子呈書。欲尋川字教之。連揭數葉無有也。忽見「三」字，乃指而罵曰：我着處尋你不見，你到睡在這裏。

○ 講書

一蒙師設教。有問大學之道如何講者。師佯醉曰：汝等偏揀醉時來問我。歸與妻言之。妻曰：大學是書名。之道是書中的道理。師領之。明日謂門人曰：汝輩無知。昨日我醉。便來問我。今日偏不問。何也。汝昨所問何義。對以大學之道。師如妻言釋之。弟子又問在明明德如何。師遽捧額曰：且住，我還中酒在此。

○ 教法

主人咎師不善教。師曰：汝欲我與令郎俱死耶。主人不解。師曰：我教法已盡矣。只除非要我鑽在令郎肚裏。我便悶殺。令郎便脹殺。

○ 沒坐性

夫婦夜臥。婦持夫勢問何物。夫曰先生也。婦曰既是先生。有館在此。請他一處。雲雨畢。明早。妻以二雞子煖酒啖夫。夫笑曰：我知你是謝先生了。且問你先生如何。妻曰：先生儘好。只嫌他沒坐性些。不但沒坐性。還怕嫌他罷軟。

又

或遇處館者。呼曰：坐冷板櫈的來了。處館者不喻。其人曰：此做先生本等也。處館者曰：我一向不知。姑耐心一日。坐而驗之。既少坐。不勝其煩。曰趁熱走罷。

吳俗：貧家多火葬。故各門有燒人壇。掌火者即仵作輩也。有兄弟二人。分燒二棺。弟所焚屍。下體獨不燼。訪之。彼是醫生。勞苦枯瘠。此則先生。坐冷板櫈者也。明日又有儒醫一棺至。弟懲前事。乃擇醫生舉火。兄事已竣。而弟仍留下體。访之，兄所焚先生。素無坐性。而醫則日日坐家者。

○ 兄弟延師

有兄弟二房。共延一師。分班供給。每交班。必互嫌師瘦，咎供給之不豊。于是兄弟相約。師初至。即稱斤兩以為交班肥瘦之驗。一日弟將交師于兄。乃令師飽餐而去。既上秤。師偶撒一屁。乃咎之曰：秤上買賣。豈可撒出。說不得。原替我喫了下去。

又一翁。晚而得子。欲得佳名。以祝其易育。鄰士貧而有學。乃往懇之。士命曰金郎。未幾而夭。再育。命曰銀郎。又夭。後又誕一子。謂士曰金銀貴重。故難招。乞擇一賤而壽者命之。士曰：可命曰先生。翁駭問其故。士曰：做先生的饑不殺。凍不殺。定是易養。嗚呼，師道可憐至此，極矣。

○ 餘姚先生

餘姚師多館吳下，春初即到，臘盡方歸，本土風景，反認不眞。偶見柳絲可愛，向主人乞一枝，寄歸種之。主人曰：此賤種，是處俱有，貴處寧獨無耶。師曰：敝地是無葉的。

又

餘姚師館雲間歸。親友共走候之。問彼中風土。師極言富庶。且云。普照寺前所陳海錯無數。眾曰：汝曾喫否。曰：我止眼飽而已。因共圍爭䑛其眼。

䑛眼回去。還有吮他舌頭的。

○ 道學相罵

兩人相詬于途。甲曰：你欺心。乙曰：你欺心。甲曰：你沒天理。乙曰：你沒天理。一道學聞之。謂門人曰：小子聽之。此講學也。門人問。相罵。何謂講學。曰：說心說理。非講學而何。曰既講學。何為相罵。曰：你看如今道學輩，那箇是和睦的。

○ 問孔子

兩道學先生議論不合。各自詫真道學。而互詆為假。久之不決。乃共請正于孔子。孔子下階。鞠躬致敬而言曰：吾道甚大。何必相同。二位老先生皆真正道學。丘素所欣仰。豈有偽哉。兩人各大喜而退。弟子曰：夫子何諛之甚也。孔子曰：此輩人哄得他去勾了。惹他甚麼。

○ 不問馬

一道學先生在官時。馬廄焚。童僕共救滅之。回報。道學問之曰傷人乎。對曰幸不傷。但馬尾燒卻了些。道學大怒。責治之。或請其罪。曰豈不聞孔子不問馬。如何輒以馬對。

○ 行房

有道學先生行房。既去褻衣。拱手大言曰：吾非為好色而然也，為祖宗綿血食也。乃凸一下。又曰：吾非為好色而然也，為朝廷添戶口也。又凸一下。復曰：吾非為好色而然也，為天帝廣化育也。又凸一下。或問第四凸說甚麼。有識者曰：如此道學先生。只三凸便完了。還有甚說。

○ 倭子作揖

一士遇倭。避土穴中。為倭所覺。自稱道學，求免。倭曰：既道學先生。出來作揖。士曰：畏將軍之刀。請銜之。已又曰：畏將軍之刀鋒。請內銜之。倭信為實然。如其言。士乃出。方揖。遽以手拍刀背。刀陷其頰。倭銜刀謂士曰：好箇道學。

這道學還有些作用。可敬可敬。

○ 女道學

一儒家女新婚，交歡之際，陰道先至。此女忽穿衣下地，整容向牀萬福。夫驚問故，答曰：僭先了。

## 卷三‧世諱部

墨憨子曰：貧與賤。世所諱也。余亦因而諱之。然賤而不貧。或遂忘其賤。貧而不賤。誰肯憐其貧。此又可微世風矣。雖然。貧莫如丐，而丐中有孝子。賤莫如妓，而妓中有義娼。壽于稗史。芬于口頰。貧賤固不足諱也。不足諱又何笑焉。笑貧賤中之可笑者。亦以笑世之笑貧賤者。集世諱部。

○ 貧士過冬

冬至節近。貧士向人愁曰：我過年之物。反有二件矣。恨無物過冬耳。曰：何不且移過年者過冬乎。士蹙額曰是移不得的。問何物。曰：芝麻箕。石灰。

○ 遇偷

偷兒入一貧家。徧摸。一無所有。乃唾地開門而去。貧漢于牀上見之。喚曰：賊，可為我關了門去。偷兒曰：你這箇人，叫我賊也忒難。

一說。喚賊關門。賊笑曰：我且問你。關他做甚麼。亦有味。舊說云。賊。可替我帶上了門。賊曰：是這等貧懶所以做不得人家。貧漢曰：我做人家與你偷麼。

又

賊見有穿新衣者。疑其富夜掘其壁。其人故貧。未睡。遇掘處即將鍋蓋抵擋。賊嘆曰：看他不惟身上好穿着。屋裏也好裝摺。其人應云。你外面看來好。不知我裏面挪東掩西。繃補得好苦。

又

偷兒入一貧家。其家止米一小甕。置臥牀前。偷兒解裙布地。方取甕傾米。牀上人竊窺之潛抽其裙去。急呼有賊。賊應聲曰：真箇有賊。方纔一條裙在此。轉眼就不見了。

一說偷兒既失裙。乃曰：此處原來有賊的。語亦冷亦趣。

又

一貧士素好鋪張。偷兒夜襲之。空如也。罵而去。士摸牀頭數錢追贈之。囑曰：君此來。雖極怠慢。然人前萬望包荒。

○ 兩衫

甲乙俱貧。隆冬時。甲穿單布衫二。乙穿夾布襖一。甲笑乙曰：虧你一件衣襖。如何禦寒。乙曰：你我皆兩層。何以笑我。甲曰：我難道不多你些兒。乙曰：多甚麼。甲云。可是多兩箇底襇。

○ 被

貧漁夫婦于冬天以網為被。中夜。以指透網外。私相謂曰：如此寒夜，虧那無被的如何熬過。

○ 借債

有持券借債者。主人曰：不須券。只畫一幅行樂圖來可也。問其故。曰：怕日後討債時。不是這般面孔耳。

○ 戴笆斗

有避債者。偶以事出門恐人見之。乃頂一笆斗而行。為一債家所識。殫其斗曰：所約如何。姑應曰：明日。已而雨大作。斗上點擊無算。其人慌甚。乃曰：一概明日。

○ 說出來

一人為索逋者所苦。辭之不去。乃曰：你定要我說出來麼。索逋者疑其道己心病，嘿然而去。如此數次。一日發狠曰：由你說出來罷。我不怕你。其人又曰：真箇要我說出來。曰：真要你說。曰：不還了。

○ 說夢

欠債者謂討債者曰：我命不久矣。昨夜夢見身死。討債者曰：陰陽相反。夢死反得活也。欠債者曰：還有一夢。夢見還了你的債。

○ 坐椅

一家索債人多。椅俱占滿。更有坐檻上者。主人私于坐檻者曰：汝明日早來。坐檻者意其先完己事。乃揚言以散眾人。次日黎明即往。叩其相約之意。答曰：早來可先占把交椅。

○ 保債

有負債者。為債主人所逼。自投眢井。債主人恐甚。呼之出。曰吾不出矣。出。無以償汝。債主人曰：即出。當為你焚券。曰：甚善。雖然。我不出矣。吾家貧甚。債主人曰：即出。當為爾稍致錢粟。又曰：甚善。雖然。吾猶不出也。吾有好友。貧更甚。汝必貸以十金。債主人曰：吾為惠于爾足矣。何能及爾友乎。曰：第貸之。有我在不妨。

○ 轉債

一人借銀五兩。約四分起利。滿十月。應還七兩矣。謂債主人曰：目下來不及。汝找三兩與我。轉十兩文契罷。從之。又十月。應還十四兩矣。又曰今年也來不及。加我一兩轉十五兩罷。債主以所找甚寡。復勉從之。再十月。應還二十一兩矣。及往索。又乞找四兩。轉二十五兩。債主有難色。其人便怒曰：我那一年本利不清。你直如此作難。

○ 扛

有欠債屢索不還者。主人怒。命僕輩潛伺。扛之以歸至中途。僕暫歇。其人謂僕曰：快走罷。歇在此。又被別家扛去。不關我事。

舊話云。冥王命拘蔡青。鬼卒誤以為債精也。拘至案。王知其謬。命放回。債精曰：此處權借一躲。其實不願去了。扛他去者。亦恐不易打發。

○ 小欠

有小欠者，每索必辭以不在家。一日又辭。索者識其音。正欠主也。曰：汝在家。如何回我。應曰：我非某人。乃其親眷耳。索者濕破紙窗。認出之。其人即大怒曰：所欠。幾何而壞吾窗也。俟補好。當還汝。索者曰：是不難。即為補訖。復索之。應曰：如今又不在家了。

相傳此為祝京兆枝山回魚錢事。京兆有債僻。每肩輿出。則索逋者纍纍相隨。蓋債家謂不往索。恐其復借而京兆亦恬然不為怪也。嘗托言款客。往友家借銀鑲鐘數事。既借。主人心疑。遣僕隨其與察之。則已汲汲擗銀而棄胚于外矣。僕追止之。京兆曰：借我。即我物也。汝欲用。亦拿一兩事去。不妨。又歲盡乏用。遍走柬于所親知。托言弔喪。借得白圓領共五十餘件。并付質庫。過歲首。諸家奴雲集。則皆索白圓領者也。覓典票。已失之矣。事極可笑。然于京兆不妨奇品。

○ 定親

一人如廁。偶廁先有女子在焉。偶失淨紙。因言若有知趣的給我。願為之婦。其人聞知。即以自用者從壁隙中遞與。女淨訖。逕去。其人嘆曰：雖定得這頭親事。屁股頭何日乾淨。

○ 乞兒

有乞兒積粟二酒瓶。自謂極富。一日與伴行市中。聞路人問答。言今歲收過米三千石矣。丐躡伴足謂曰：你聽這人說謊。不信他家有許多酒瓶。

又

一乞兒戒食狗肉。眾丐勸之。必不可。曰：我戒之久矣。眾曰：你便戒他。他倒不戒你。

又

一乞兒病腿爛。臥金剛腳下。狗往餂之。乞兒曰：畜生直恁性急，我死後少不得都是你的。

或述此笑話云。是嘲敗子者。余曰：還是嘲敗子之父。或問何說。余曰：他做人家忒叫化樣了。定然養出這等畜生來。

○ 初靠

初靠人家。怕羞。講過空身跟隨。不拿甚物。一日家主欲出。偶乏人持竹盒。強使拿之。其人不得已。乃插一沽沽鳥在上(沽沽鳥，吳俗賣標之名)。市人喚曰：賣竹盒的來。其人指家主曰：前面這位已買下了。

○ 復入

一僕嫌主貧。逃外。後主人得第。求復入。主人不許。堅求不已。主人怒。呼進。責二十板。逐之。至大門不肯出門者勸之速行。僕曰：我如今是他嫡嫡親親的家人了。門者曰：既打了。決不用你。如何是他家人。僕曰：不是他家人。怎打得我。

○ 爭坐位

鼻與眉爭坐位。鼻曰：一應香臭皆我先知。我之功大矣。汝有何功。位居我上。眉曰：是則然矣。假如鼻頭居上位。世有此理否。(吳俗呼家人為鼻頭)。

相傳蘇州王氏僕吳一郎。富而恣。宴會。踞上席。坐中作此嘲之。吳逡巡而去云。又吳以貲得官。出入常乘輿。一日乘四人轎。赴姻家席。坐中有某春元惡之。時有關白之警。乃遽謂吳曰：近閱邸報。關白已就擒矣。吳欣然來問。某曰：原來關白是一妖怪身長數丈。腰大百圍。截其頭。重數千斤。碎之而後能舉也。吳曰：那有此事。某曰：只一箇鼻頭。就是四箇人擡了。吳亦不終席而去。

○ 見飯就住

有投靠者。自言一生不會橫撐船。不肯縮退走。見飯就住。主人喜其小心向前且廉于口也。納之。後撚河泥。辭曰：說過不會橫撐船的。使插秧。又辭曰：說過不肯縮退走的。主人慍甚。伺其飯。則連進不止。乃摘見飯就住語責之。其人張口以喉向主人曰：可見飯否。

○ 𣬝胚

一人性淫。死後冥王判作女身。其人搶一陽物而趨。鬼卒持陰追換。其人疾走不顧。卒遂以陰從後擲之。曰：隨你走得快。來世怕不做箇𣬝胚。

○ 賣草紙

一人如廁。適旁廁先有人。偶乏淨紙。云願出一文買之。此人偶有餘紙。遂得一文。以為有利甚。明日抱淨紙一束。往廁旁候買。有識者謂之曰：昨偶然耳。這是出恭的所在。如何指望賺錢。

出恭所在。還算有本錢的。比光棍白掉如何。

○ 屁眼癢

一人遇仇于途。執而歸。知其好潔。乃紙糊一室。命善屁者與仇同處。而扃其戶。踰日。度彼已困。乃以簪腳穿窗一孔窺之。眼為屁氣所觸。發奇癢。以示醫。醫曰：赤眼可醫白眼亦可醫。此屁眼癢也。教我如何醫得。

屁眼癢如何醫不得。此公不曾看醫書上腸風一條耳。

○ 痛

一童子初被誘。痛極。狂奔數百步。因以臀示傍人曰：煩老伯伯一看。卵還在裏面否。

○ 世襲小官人

有龍陽生子。人謂之曰：汝已做老官人矣。難道還做小官人事。龍陽指其子曰：深欲告致。只恨替代還小。

不意龍陽中亦有龍斷。

○ 丟西瓜

一小官人要喫西瓜。人與之賭曰：丟得進屁眼。便輸你喫。如其言投進。有聲。呼迸出。視之。已先有一瓜在內。 俗語云。世間何物為三寶。硬卵寬𣬝與緊屄。卵軟屄寬𣬝太緊。總然好煞也蹺蹊。這小官人有一寶矣。

○ 夫夫

有與小官人厚者。及長。為之娶妻。講過通家不避。一日撞入房中。適親家母在。問女曰：何親。女答曰：夫夫。

○ 龍陽新婚

一龍陽新婚。纔上牀。即攀婦臀欲做。婦曰：差了。曰：我從小學來是這等的。如何得差。婦曰：我從小學來卻不是這等的。

又

一龍陽畢姻後。日就外宿。妻走母家訴曰：我不願從他了。母驚問故。答曰：我是好人家女兒。倒去與他做烏龜。

又

一龍陽新婚之夜。以臀湊其妻。妻摸之。訝曰：如何沒有的。龍陽亦摸其妻。訝曰：你如何也沒有的。

○ 綢衣

小官人穿新綢衣出。一人見之。曰：此綢異哉。非蠶絲所織。乃蜘蛛絲也。問其故。曰：根根在屁眼內抽出來的。

○ 壽木

有好男色者。夜深。投宿飯店。適與一無鬚老翁同宿。暗中以為少童也。調之。此翁素有臀風。欣然樂就。極歡之際。因許以製衣。買鞋。俱云不願。問所欲何物。答曰：願得壽板一副。

有老龍陽洩氣。狎客為之叩齒。眾問故。答曰：老鴉叫(吳音鴉𣬝同)。亦可笑。

○ 歲首妓

一妓歲首站門。欲招一客發市。客曰身止有錢一文。汝願否。妓嫌太寡。縱之去。鴇聞之。趨出曰：一箇錢也是好的。如何放過他。乃命遙呼之轉。客聞呼。悔曰：想是還透他了。

不要笑。妓中真有一文不值的。

○ 夢

客與妓久別。後再往。各道相思。妓云。我無夜不夢見你。同眠同食同遊戲。當是積想所致。客云。我亦夢之。妓問。汝夢為何。客曰：我夢見你不夢見我。

○ 豁拳

闝客與妓密甚。相約同死。既設酖酒二甌。妓讓客先飲。客飲畢。因促妓。妓伸拳曰：我量窄。與你豁了這甌罷。

豁拳是彼長技。不然亦不豁矣。

一說。客方飲。妓即以扇拍案曰：板後亦直截。

○ 咬蝨

客與妓對坐。妓摸得一蝨。潛自咬殺。客已見之矣。少焉。客亦摸得蝨。偽為燒香者。而投之爐中。遇火作響。妓笑曰：燒熟了。客曰：強如你生喫。

至至生曰：一對色精。

○ 羊皮襖

妓接一北方客。臨去。妓欲煖其心。偽云有三箇月孕。是你骨血。你須來一看。客信之。如期而至。妓計困。乃以小白犬一隻。置兒籃內。蒙被而誑客曰：兒生矣。客啟視大喜。撫犬曰：果是我親生骨血。在娘胎就穿下羊皮襖子了。

○ 小娘

牝狗與牛交而生兒。及長。人問其爺娘何在。指牛曰：此爺也。指狗曰：此娘也。訝曰：這一箇大老官人。如何配這箇小娘。

又

有翁嫗好道。相約六十時。當入山修行。至期。偕往終南。翁命嫗且止山下。我先往觀。既涉山頂。則仙翁皆千百歲人。指翁曰：小官兒何來。翁聞之。急下。促嫗速行。嫗問故。翁曰：我這把年紀。還認做小官。你若去。倘叫你做小娘。你自也沒趣。

○ 贖身

某家畜一牝犬。鄰家雄犬日逐之出入。主人厭之。命烹此犬。已而羣犬復至。主人謂之曰：癡畜生。休想罷。尊翠已自熟(贖)了。

○ 纏

虎與蛇相愛之極。蛇乃以身纏虎腰。愈纏愈緊。終不忍離。問後來如何。曰：纏之不已。被他纏殺罷了。

果是相愛。果是不忍相離。情愿纏殺。但恐蛇性難測。雖有老虎手段。難脫他軟麻繩耳。

○ 吏偕桌

一吏飯于家。欲往鄰家借桌。妻曰：自己所有。何用去借。吏笑曰：我的腳伸在別人桌子底下喫慣了。

嘲慣撞席的也得。嘲門客也得。

或謂余曰：古稱四賤。曰娼優隸卒。吏不與也。子伸丞史于古艷。而附吏書于世諱。有說乎。余應之曰：有。無官不貴。無役不賤。

○ 杓耳

有訟人咬去其耳者。被告辨云。是他自咬的。與小的無干。吏在公座後。杓己耳。團團走轉。官回頭見之。喝云。這是甚麼規矩。稟云。小的在這裏詳情。

○ 做牌

有叩吏門者。妻曰：出去了。你可是要做牌。留大些一箇東道在我房裏。憑你要擱就擱。要捺就捺。要牒就牒。要繳就繳。

十箇外郎九箇狠，且喜他娘子活動。

○ 書手吟詩

蘇人有二壻者。長秀才。次書手。每薄次壻之不文。次壻恨甚。請試。翁指庭前山茶為題。詠曰：據看庭前一樹茶，如何違限不開花。信牌即仰東風去，火速明朝便發芽。翁曰：詩非不通。但純是衙門氣。再命詠月。詠云：領甚公文離海角，奉何信粟到天涯。私渡關津猶可恕，不合夤夜入人家。翁大笑曰：汝大姨夫亦有此詩。何不學他。因請誦之。聞首句云。請光一片照姑蘇。嘩曰：此句便差了。月豈偏照姑蘇乎。須云照姑蘇等處。

○ 義民官

一義官奉上奔走。汗透。乃就混堂浴。而所解大小衣。悉為人竊去。方喧覓間。主人誚其圖賴。此官憤甚。乃帶紗帽穿鞋。而繫帶于亦身。謂眾人曰：難道我是這等來的。

○ 門子

一按君出巡。言動素極莊嚴。既臥。偶欲動厲聲喚曰：門子你上來。門子跪應曰：嗄。既登牀。將合。門子復下跪曰：稟老爺。唾兒一件。還是爺這裏用。還是小的自備。曰：舊規是怎麼樣的。稟曰：舊規是協辦的。曰：照前院行事罷。

又

鄉間蚊虫最大。有居鄉者苦之。遷往城中。至縣前。聞有喚門子者。鄉人見之大驚曰：汝城中蚊(門)子恁大。不釘死人乎。答曰：不然。鄉間蚊子是釘人的。城裏蚊子是與人釘的。

○ 皂隸新婚

皂隸新娶。始合時，妻不能忍，不覺失聲。隸大喝曰：咄，不要嚷。

舊話：皂隸既富，盛服往妓館飲酒。舉筯訖。即以筯撐頤如執杖狀。妓曰：這位官人像箇皂隸。隸即吆喝曰：咄。亦同意。

○ 拿屁

官坐堂。眾人中撒一屁。官問甚麼響。拿過來。皂稟曰：拿不着的。官云。如何作弊。定要拿來。皂將紙包一屎塊。回云。正犯走了。拿得家屬在此。

或云。這紙包該賞皂隸。余曰：未必穩。只怕官還要問家屬一箇不合。

○ 總甲

一火夫。改充總甲。偶以接官不到被責。其母曰：我道官高必險。不如仍做火夫去。

○ 戲子

戲子出門。囑其妻云。同伴來。可拿出戲鼓教他對對戲眼。妻誤以為脫出屁股。教他對屁眼。同伴至。乃以後庭與之。伴問云。你家主公說我做法何如。其婦云。好是好。只是急撮戲。文板須要上緊些。

## 卷四‧方術部

墨憨子曰：孔墨之後。儒分為八。墨離為三。白再踰而成黑。雖小道。必有可笑者焉。集方術部。

○ 醫人

有遇醫士出門者。犬適攔門而吠。主人喝之即止。醫贊其解人意。主人曰：此畜生頗頗依(醫)人。

○ 幼科

富家延二醫。一大方。一幼科。適客至。問一位何人。主人答曰：皆名醫。又問那一科。主人指曰：這是大方。這是小兒。

舊話呂洞賓戲白牡丹。白問其陽何物。答曰：仙人種也。呂亦問其陰。答曰：小兒窠。

○ 夜啼

小兒苦夜啼。迎醫治之。醫用藥訖。因留宿。夜半。使童子潛探兒啼止否。還報曰：兒不啼。兒母啼矣。

一說還報云。小兒不啼。大人啼矣。醫曰：問大人也要藥吃否。

○ 身𤍠

小兒患身熱。服藥而死。其父詣醫家咎之。醫不信。自往驗視。撫兒尸。謂其父曰：你太欺心。身子幸已涼矣。

此與醫駝背用夾板者同。人但知此是笑話。不知執古方治病。頭痛醫頭腳痛醫腳者。皆此類也。

○ 藥闘

病兒服藥後。腹痛甚。兒父走問醫者。醫者曰：無訪此。吾藥與病鬬耳。言未畢。家人踉蹌而至。報兒死矣。醫拊掌曰：我說鬬我的藥不過。

○ 包殯殮

一幼醫藥死人兒。兒家詬之曰：汝若好好殯殮我兒。我無言矣。醫許以帶歸處置。因約兒于藥箱中。中途又遇一病家邀去。啟箱用藥。誤露死兒。病家驚問。對曰：這是我帶去包活的。

又

有醫死人兒。許以袖回殯殮者。其家恐見欺。命僕隨之。至橋中。忽取死兒擲諸河。僕怒曰：如何拋了我家小舍。醫曰：非也。因舉左袖曰：汝家的自在。

○ 學游水

一醫生醫壞人。為喪家所縛。夜自脫。赴水遁歸。見其子方讀脈訣。遽謂曰：我兒讀書尚緩，還是學游水要緊。

○ 冥王訪名醫

冥王遣冥卒訪陽間名醫。命之曰：門前無冤鬼者即是。每過醫門。冤鬼畢集。最後至一家。見門前獨鬼徬徨。曰：此可當名醫矣。問之。乃昨日新竪藥牌者。

○ 賠

一醫醫死人兒。即以己兒賠之。無何。醫死人僕。家止一僕。又以賠之。一夜又有叩門者。云娘娘產裏病。煩看。醫私謂妻曰：又看中意你了。

○ 殭蠶

一醫甚無生理。忽求藥者至。開箱取藥。中多蛀虫。人問此何物。曰殭蠶。又問殭蠶如何是活的。曰：喫我藥耳。

只怕人喫了。倒做了殭蠶。

○ 怨算命

或見醫者。問以生意如何。答曰：不要說起。都被算命先生誤了。囑我有病人家莫走。

○ 自飲

一醫賣生熟藥。俱不發市。乃煎成藥飲賣之。至夜。無來問者。恨曰：這等沒生意。活他做甚便取所煎藥自飲。

○ 看脈

有醫壞人者。罰牽麥十擔。牽畢。放歸。明日有叩門者曰：請先生看脈(麥)。醫應曰：曉得了。先淘在那裏。我就來牽也。

○ 送藥

一醫遷居。謂鄰舍曰：向來打攪。無物可將別敬。每位奉藥一帖。鄰舍辭以無病。醫曰：喫我藥起來。自然有病。

○ 罵

病家請醫看。醫許以無事。費多金。竟不起。病家恨甚。遣僕往罵之。頃間便回。問曾罵否。曰：不曾。問何以不罵。曰：罵者太多。教我如何擠得上。

○ 願腳踢

樵人擔柴。誤觸醫士。醫怒。欲揮拳。樵跪曰寧受腳踢。旁人訝之。樵曰：經他手。定是難活。

○ 歪嘴求藥

有患嘴歪者。叩醫求藥辭云。我是裏科。無此等藥。歪嘴曰：難道特地做一箇郎中，枳(嘴)术(直)丸也沒得在家裏。(吳音，嘴同枳，直同术)。

○ 跳蝨藥

一人寫招牌。出賣上好跳蝨藥。問如何用藥。曰捉住跳蝨。以藥抹其嘴。即死矣。問者曰：既捉住。何不掐殺了省事。曰：如此說來。你的方子更好。

○ 疥藥

有醫者招牌書神妙疥瘡藥。適求藥者至。醫指架上葫蘆令其自取。求藥者責其懶。答以病疥。問既病疥。何不抹此藥。曰：惟其抹之耳。

○ 診僧脈

有留僧宿書房者。僧適病。迎醫視之。醫見精室。疑以為房帷中也。及診脈。遂言經事不調。及胎前產後。諸症。僧揭帳。視醫而笑。醫謂僧曰：小舍舍。你莫笑。令堂的病凶在那裏。

○ 補藥

一醫止宿病家。夜半。尿急不便。乃出于一藥。格中閉之。晨起。主人請用藥。偶欲抽視此格。醫堅不許。主人問是何藥。答曰：我自喫的補藥在內。

有謂小便為還魂湯。服之益人。然則此乃還魂飯也。名為補藥宜矣。

○ 方相

方相路遇醫人。扯住痛哭。旁人問曰：為何如此悲切。方相訴曰：一言難盡。自彼行醫。使我日日不得安閒。

○ 子中狀元

一醫生之子。學問平平。忽中狀元。不解其故。乃齋宿城隍廟中。求神指示。夢神曰：汝知發大魁之故乎。以汝父有大陰功也。曰：吾父一醫生。何大陰功之有。神曰：他陰功最大雖做醫生。從不曾用藥。

○ 乳癰

一婦左乳生癰。醫往視。乃弄其右乳。婦怒詰之。醫曰：像了此乳。有甚事來。

○ 箭

一人往觀武場。飛箭誤穿其耳。迎外科治之。醫用小鋸鋸其外簳。即索謝求去。問內截如何。曰：這待裏科來。

○ 經驗方

方上醫者聞一良方。即筆之。途遇賊。伏林莽潛窺。見羣盜方殺一大卵脬者。首墜而脬已縮小。乃取筆記之曰：醫大卵脬經驗方。

○ 謝醫

有害眼赤者。百方不效。或教以將己尿抹之。如言。遂愈。一日小解。向陽物言曰：虧你醫好我眼。我要結巾送你。你時大時小。要做衣送你。又時短時長。人問何為自言自語。答云。我正打點謝醫。

一說。人問這是你自家屋裏郎中。謝他則甚。答曰：越是自家屋裏郎中。謝到要緊。蓋醫者為親所嘲云。

○ 前知

一卜者善揣摩。素稱前知。晚年多不驗。其子曰：時勢不同也。欲驗亦甚易耳。父使次日試之。于晨起。見大風雨。意今日必無人矣。俄有求卜者。即問曰：汝東北方來乎。曰然。汝姓張乎。曰然。汝為尊正卜乎。亦曰然。卜畢而去。父驚問何以知之。子答云。今日乃東北風。其人面西而來。故肩背俱濕也。且其來甚早。手尚執燈。明寫清河字。非張姓而何。父曰：是則然矣。何以知其為妻卜也。曰：如此風雨，起黑早來卜，不為老婆，難道為爺娘不成。

傷時之甚。

○ 星相

街市失火。延燒百餘家。止兩家不動。問之。則一星家。一相家也。問火𤏲(𤏲，音着)時。何以獨免。答曰：星相家自然不𤏲的。

○ 相相

有設帳行相者。扯一行人要相。其人曰：我倒相着你了。相者問云。你相如何。曰：我相你決是相不着的。

○ 三阿弟

漢時有一神相來訪劉玄德。劉使觀相。相者曰：汝相甚好。白面而白心。因令相雲長。相者曰：汝相亦好。赤面而赤心。劉聞之。急握張翼德手曰：三阿弟險矣。莫相罷。

○ 風水

有酷信風水者。動輒問陰陽家。一日偶坐墻下。忽墻倒被壓。亟呼救命。家人輩曰：且忍着。待我去問陰陽先生。今日可動得土否。

徽俗多溺風水。甚者盜埋易骨。無所不至。又有覓得一善地者。云極富貴。但須尅過士人。乃發。其人欣然定穴。問其親丁幾何。自數不過六人耳。尤可笑。袁了凡先生訪地。至光福。問一村農曰：頗聞此處有佳穴否。曰：小人生長于斯。三十餘年矣。但見帶紗帽者來尋地。不見帶紗帽者來上墳。先生嘿然而去。此村農近有道者。要之風水不可過信。亦不可不信。余又聞一笑話云。有于暑月舟行者。鄰人止之曰：語云朝華不出市。今日天色必變。風風水水。行船不易。勿出可也。其人不從，前途果值風雨，幾覆。夜往謝鄰人。鄰人曰：我原說有風水的。你自不信耳。

○ 巫

一巫者方降神。被髮謾語。適官府過。見之大怒。命擒來。問為何人。巫惶迫叩頭曰：小的是金元七總管。

○ 燒丹

問燒丹者曰：師父既善點化。何不自點些用。曰：貧無本錢。又問師父：既赤貧，有何謝師而學此妙術。曰：向來原係富家。又問富家何以得貧。曰：都是燒丹燒盡。

## 卷五‧廣萃部

墨憨子曰：僧道方外。厥品卓矣。雖然。今之僧。非黃面之僧。今之道。非青牛之道。彼亦直徑焉以作衣食之緣耳。若爾則與庖人工人中人媒人。手忙腳亂舌費唇勞者何異。集廣萃部。

○ 和尚宿娼

一僧宿娼家。以手摸娼前後。忽大叫曰：奇哉妙哉。前面好像尼姑。後面一似我徒弟。

又

一僧宿娼。娼遽攀僧頭以就其陰。僧曰：非也。此小僧頭耳。娼意其嫌小。應曰：儘勾了。

○ 硬

問和尚曰：汝輩出家已久。此物還硬否。和尚曰：一月只好硬三次耳。曰：若如此。大好。和尚曰：只有一件不好。一硬就要硬十日。

有人自述一日行房三十度者。傍一老嫗聞之。合掌曰：阿彌陀佛。也抵我門一箇月了。以此嫗配此僧。方是對手。

○ 跳牆

一和尚偷婦人。為人所追。既跳牆。復倒墜。見地下有光痕。乃捻拳印指痕其上。如冠子樣。曰：不怕道士不認。

○ 聞香袋

一僧每進房。輒閉門。口呼親肉心肝不置。眾徒俟其出。啟鑰瞷之。無他物。惟席下一香囊耳。疑此有來曆乃去香。實以雞糞。僧既歸。仍閉門取香囊。且嗅且喚曰：親肉心肝呀。你怎麼這等。莫非撒了尿麼。

○ 樁糞

按院新到。出榜。每寺院要取樁實糞一擔。如無者。拆毀其寺。僧與徒議樁。徒許之。行事間。僧屢以指唾抹臀。徒怒。遽起厲聲曰：拆了山門也說不得。纔樁得些。你又喫去了。如何湊得起。

舊話云。有買糞于寺者。道人索倍價。買者訝之。道人曰：此糞與他處不同。盡是師父門樁實的。

○ 響屁

一翁以幼孫命犯孤宿。乃送之入寺。寺僧具酒款之。孫偶撒一屁。翁不覺大慟。僧曰：老親家何以發悲。翁曰：我哭我小孫。此後要撒這箇響屁。再也不能勾了。

又一僧患大卵脬。請醫視之。醫曰：此症他人患之可醫，惟出家人最難醫。問何故。答曰：這一大包，都是徒弟們的屁在裏面。

○ 對穿

沙彌初誘一師弟。興酣。師弟之陽亦舉。濕津津然。沙彌從後摸着。嘆曰：阿彌陀佛。對穿。

○ 天報

老僧往竹園出大恭。其臀誤戴筍上。小僧見之。合掌云。阿彌陀佛。天報。

○ 開葷

師父夜謂沙彌曰：今宵可𣬿一素𣬝。沙彌曰：何謂素𣬝。曰：不用唾者是也。已而沙彌痛甚。叫曰：師父熬不得。開了葷罷。

○ 春方

或問春藥方何者最效。答曰：麪觔、豆腐二味絕勝。問者訝其妄。答曰：若不信。只看這些和尚。

至至生曰：和尚何嘗吃麵觔、豆腐。只怕還在那裏喫春藥。

○ 雀

鷂子追雀。雀投入一僧袖中。僧以手搦定曰：阿彌陀佛。我今日喫一塊肉。雀閉目不動。僧謂已死。纔縱手。雀即飛去。僧曰：阿彌陀佛。放生了你罷。

○ 鰕

和尚私買鰕食。鰕在熱鍋中亂跳。乃合掌低聲向蝦曰：阿彌陀佛，耐心。少時紅熱，便不疼了。

○ 強盜頭

人問強盜頭如何剃。答曰：剃半爿的。曰：原來兩箇強盜頭。只抵得一箇和尚。

○ 追度牒

一縉紳遊寺。問和尚喫葷否。曰：不甚喫。但逢飲酒時略用些。曰：然則汝又飲酒乎。曰：不甚飲。但逢舍岳妻舅來略陪些。問者怒曰：汝又有妻。全不像僧家。明日當對縣官說。追你度牒。僧曰：不敢欺。前年賊情事發。已追過了。

近來僧家。五戒若掃矣。此僧尚守一不妄語戒。

○ 鄷都

有素不信佛事者。及死。坐罪重。乃傾其冥資。欲延僧鬼作功果。遍覓不得。問人曰：此間固無僧乎。曰：來者皆發去鄷都。那得在。

○ 禪僧

一士從禪僧勸。問修行如何用功。教以先習打坐。士坐片時。忽跳起曰：坐禪果有效驗。僧問何以見得。答曰：十年前有人借一糞料。忽于此中省得。

○ 代誦經

一士遊佛寺。至西房。為僧所慢。怒而出。復往東房。見僧方誦經。問曰：汝與誰家懺悔。對曰：閒時誦下。若有檀越布施。即畫在他名下去。士忽鑿僧頭不已。僧曰：小僧何罪。士曰：適西房賊禿可惡。此打可畫在他名下去。

丘浚謁釋珊。珊殊傲。傾之，有州將子弟來謁。珊接之甚恭。浚意不平。珊曰：接是不接。不接是接。浚勃然起杖珊數下。曰：和尚莫怪。不打是打。打是不打。

○ 遇虎

和尚功德回。遇虎。惶迫甚。以鐃鈸一片擊之。虎銜訖。復進。再一片。亦如之。乃以經卷投虎。虎急走歸穴。穴中虎問故。答曰：遇一和尚無禮。止擾得他兩片薄脆，就支一本疏簿來。不得不跑。

一說。投之以經。虎啣訖又來。僧乃去帽。以光頭撞虎。虎急跑回。僧歸為人述之。人曰：我曉得了。這決是箇雌虎。更有味。

○ 坐席

一老僧遣其徒代赴醵飲。歸。老僧問坐第幾。答曰：首席杜某。次席徐某。杜(肚)徐(臍)之下。就是小僧。

○ 雪

一僧從門外來時。雪花飄集僧頂。有見者問曰：師父頭上白者何物。僧以手摸其頭曰：想是雪(洩)了。

又一婦人市豬血。從人叢中行。觸污僧衣。僧詈之。婦曰：誰教你撞了我身上來。

○ 行腳

頭蝨為褲中蝨邀去。值其人行事。久之方歸。其黨問何所遇。答曰：相邀遊黑松林。遇一和尚。又問和尚如何。曰：初時軟弱郎當。似怯病和尚。已而昂藏堅挺。似少林和尚。及其出入不休。似當家和尚。忽然嘔吐。似中酒和尚。問者曰：究竟是甚麼和尚。曰：臨了時，拖卻包袱便走。還是箇行腳和尚。

○ 登塔

有士欲登塔。僧曰：小僧賤恙。不敢奉陪了。士既登而下。僧問觀覽如何。士曰：妙甚。只你就好看了。乃以指約三寸許。謂曰：下面偌大一箇和尚。上面看了只這掘兒。

一說漁婦與僧結兄妹。登塔後。漁婦嘲僧云云。僧曰：你也好看。乃以四指約為梭形。謂曰：下面偌大一隻漁船。上面看了。是這件一箇東西。

○ 摹景

一僧立橋上玩水。吟曰：清水綠悠悠。照見老僧頭。道人從旁大笑。僧問之。答曰：我想此兩句詩。師父是摹擬腳桶裏光景。

○ 懺悔

一僧懺悔亡人。須銀三錢。包送西方。婦與色銀。僧遂念東方。婦不悅。以色銀對。即算補之。改念西方。婦哭曰：我的天。只為幾分銀。使你跑到東。又跑到西。我好不苦。

又

一孝子懺悔亡父。僧誦普庵呪。至南無佛陁耶(爺)。孝子喜曰：正愁我爺難過奈河橋。多承陁了。乃出銀勞之。僧曰：你若肯佈施時。連你娘也陁去罷。

舊尚有僧迦耶一段。今去之。

○ 僧趁船

一僧要趁船。應曰：舟中有女客。須閉眼。方可趁你。僧如教。既至岸。呼僧起身。忽鑿僧頭一下。僧攢眉曰：阿彌陀佛。眼也不曾開為甚打小僧。其人曰：我只問你箇肚裏那來搭。(那來搭，吳語猶云怎麼樣在那裏也)。

○ 尼庵

一僧往尼庵借宿。尼拒之曰：小庵甚窄。且是女僧。不好相留。僧曰：我是淨身僧也。無妨。尼乃納之。臨寢。尼問僧曰：汝等淨身後。還長出些否。僧曰：如不修仍要長。尼曰：長幾何。僧曰：一年長一寸。尼曰：汝幾年不修了。僧曰：約有七八年。尼合掌曰：阿彌陀佛。勾了。

○ 齋字

一僧讀齋字。尼認是齊字。因而相爭。一人斷之曰：上頭是一樣的。但下頭略有些差。

○ 念佛尼

一歲極寒。有珠船膠于洞庭湖。舟中絕食。餓且死矣。見傍舟一尼。蓄米甚多。願以珠減價往易。尼方擊木魚念佛。曰：不要不要。客曰：願以斗珠易一石米。尼亦曰：不要不要。乃至升珠易升米。尼猶曰：不要不要。客曰：汝意如何方肯。尼念佛不停口曰：餓死了。怕這一船不是我的。

○ 入觀

有無妻者。每放手銃。則以瓦罐盛之。久之精滿。將攜出傾棄。乃對罐痛哭曰：我的兒。只為沒娘。所以送你入了罐(觀)。

○ 傳法

老道與小道同睡。小道求傳法術。老道云。法術甚多。小道云。今夜先傳些。老道云。既是要傳。你先伏起壇來。

○ 赤鼻頭師父

一人往道觀。見道士方低頭用印。問曰：你家赤鼻頭師父何在。道士以為請做醮者。即以印色抹鼻。應曰：是我。其人曰：舊有小欠。特來奉索。道士急以手背從鼻上揩去。指東曰：這便在東房。

○ 傷飽

一道士與行童至人家做醮。其家奉齋。凡謝將之物。二人盡之而歸。遂至傷飽。中途。風墜板巾。命行童拾之。童曰：我若替你拾得板巾。不自家結了襪帶。已而見一堆牛糞。道士摩腹嘆曰：我若也撒出這些。腹中便得爽快。既至家。謂守者曰：急將藤牀面豎起。我要睡睡。守者曰：師父病矣。可贖貼藥來喫。道士曰：我涓滴也添不下了。討些圍藥圍圍肚皮罷。

○ 鬼迷

一道士過王府基。為鬼所迷。賴行人救之。扶以歸。道士曰：感君相救。有一驅邪符。聊以奉謝。

○ 廚子

一廚子調羹。主家嫌其味不佳。乃曰：似你家這副竈頭。可調得好羹出麼。

主家宜答云：似你這箇廚子，可用得好竈頭麼。

又

有廚子在家切肉。匿一塊于懷中。妻見之罵曰：這是自家的肉。何為如此。答曰：我忘了。

○ 茶酒

或慕蘇州有天池茶、三白酒甚佳。特買舟來訪。誤投一村落索飲。則惟老葉湯、酸白酒耳。訝曰：久慕蘇州，如何有此惡茶惡酒。答曰：近來風俗變了。要好茶酒正是難得。

○ 吹手

一人厭吹打咶耳。冀別有清雅之音。使人謂曰：可另換一調來。吹手曰：調是沒得換了。除非最響些罷。

○ 待詔剃頭

一待詔剃僧頭。失刀割墜一耳。僧痛極失聲。待詔慌于地下拾此耳。兩手捧之曰：師父不要忙。原生不動在此。

又

一待詔初學剃頭。每刀傷一處。則以一指掩之。已而傷多。不勝其掩。乃曰：原來剃頭恁難。須得千手觀音纔好。

待詔剃頭纔舉手。所傷甚多。乃辭主家曰：此頭尚嫩。姑再俟之。

○ 篦頭

篦頭者。必有主顧。一日偶被賊偷。次日至主顧家。主人見其戚容。問之。答曰：辛苦所積。昨宵被盜。仔細想來。只當與賊篦了頭耳。主人怒而逐之。他日另換一人。其人問曰：某人是宅上主顧。如何卻換小人。主人為述前言。其人曰：這樣不會說話的也出來弄甚卵。

○ 取耳

一待詔為人取耳。其人痛極。問曰：左耳還取否。答曰：右完。次及左矣。其人曰：我只道你就是這等取過去了。

又有取耳樂甚。不覺口掣。待詔遽批其頰。駭問何故。答曰：汝已咬將來矣。

○ 裁縫

年旱，太府令法官求雨。雨不至。太府怒。欲責法官。官稟云。小道本事平常。不如某裁縫好。太府曰：若何。答曰：他要落一尺。就是一尺。

若果用裁縫。又恐是水荒了。

○ 皮匠鞋

一皮匠。生平止用皮底一雙。凡替人掌鞋。出門必落。輒尾其後。拾取以為本錢。一日尾之不獲。泣曰：本錢送斷矣。及歸。見底已落戶內。

○ 修靴

一士命匠修舊靴。匠失之。將賠以新者。明日士來索。匠訴其故。且云。相公造化。某今不敢索錢。只須一請足矣。士喜。為設酒食。他日索靴。匠云。相公今次又應請我矣。士問故。答曰：前鞋今已尋出。

○ 木匠

一木匠每動斧削。輒傷其手。往鐵鋪打一鐵手罩之。既罩。又難于握木。乃謂鐵匠曰：與我鋸些剉痕在上。待我罩了手。一概剉剉罷。

又

一匠人裝門閂。誤裝門外。主人罵為瞎賊。匠答曰：你便瞎賊。主人曰：我如何瞎。曰：你有眼。叫我這一箇匠人。

○ 銀匠

一人至銀匠家。見方打一銀盆。問何用。答曰：偶缺淨手盆。胡亂打此。問何不用銅盆。答曰：這兩日銅反貴是銀子。又問何故。答曰：因人家來打首飾者太多耳。

又

一人傾成色銀用。既傾出。覺其太低。與匠爭論。久之曰：我不用成色了。你綽還我原銀罷。匠笑曰：足下莫非癡的。也須有些銀氣在內。方可綽得。

○ 棲麻雀

或有女欲招有手藝之人。能養老婆者妻之。媒說一人善棲麻雀。父私念亦可日進分文。因約為婿。三朝後。命出生理。恐其辛苦。每日只限十雀。至晚不歸。舅往伺。見壻方執竿候雀。問已滿數否。答曰：快矣。棲得此雀。只少九隻了。

○ 酒店

一人上酒店。見店中無客。喜其清淨。已而店主出。急取索縛客于柱。客訝曰：買酒飯喫。何為見縛。店主曰：我若乞火去時。怕你又走了。

○ 漁婦

呼所愛曰：我的肉。此通稱也。漁舟夫婦交合歡甚。婦抱夫頸呼曰：我的魚。

○ 黑魚

有舉網得大黑魚者。魚力大。握之不住。復失之。對岸人笑之曰：好箇大魚。如何沒出息。放了他去。答曰：我是不喫黑魚的。

○ 媒人

有駝背男子囑媒人曰：我寧捐厚聘。必欲擇一美婦。事成。許以厚謝。適一女亦病駝。而囑媒亦如之。媒陰為兩家說合。及何巹。相見。各詫曰：不成事矣。媒曰：不妨。試取鋤來。乃置鋤于中。而令二駝東西倚之。指曰：這不是箇水字。

又

有憂貧者。或教之曰：只求媒人足矣。其人曰：媒安能療貧乎。答曰：隨爾窮人家。經了媒人。口就發跡了。

○ 中人

玉帝修凌霄殿。偶乏用。欲將廣寒宮典與人皇。因思中人亦得一皇帝方好。乃請竈君下界議價。既見朝。朝中訝之曰：天庭所遣中人。何黑如此。竈君笑曰：天下那有中人是白的。

凡媒人醫人之類隨意可換。

○ 老翁

老翁與嫗行房。嫗恥其寬。以手向後撮緊。翁苦陽萎。亦以兩指夾之塞進。嫗嗔之。翁曰：你打後手。我怎不用些搭頭。

又

老翁續娶一嫗。其子夜往竊聽。但聞連呼快活爽利。子訝曰：吾父高年。尚有此老本事乎。及細察之。乃是命嫗抓背。

又老翁冬夜醉臥。置腳爐于被中。誤爇其腿。早起罵鄉鄰曰：我老人家多了幾杯酒。睡去了。你們後生家。難道燒人臭也不聞得。語亦可笑。

○ 婢生子

有婢所生子既長。或問其號。子謙讓久之。乃云。賤號小梅。問尊公原號何梅。答曰：非也。乃家母名臘梅耳。

或謂市井號多用少。小。紹。後類。一字相沿。累世不絕。可厭甚矣。余曰：古不諱名。即無號不更雅乎。且今日某庵某所某齋。雪片皆是。與市井相沿何異。猶憶二十年前有以所字為號者。一時效之。凡齋庵之號。俱改為所。友人相遇問號。至云。尊號是甚所。尤可發㗛。

○ 朝奉

徽人狎妓。賣弄才學。臨睡。要各呈一故事。乃舒妓兩股。以其陰對己之陽。曰：此丹鳳(縫)朝陽也。妓亦以其陽對己之陰。徽人問曰：此何故事。妓曰：卵袋朝縫。

## 卷六‧殊稟部

墨憨子曰：人之情性不同。好尚亦異。至于蜻蜓與遊。瘡痂為飯。則幾于非人矣。吾獨取夫騃子者。一團天趣。可矜可喜。世人皆笑其騃。而孰知其自謂不騃者。大騃人也。悲夫。集殊稟部。

○ 性剛

有父子俱性剛。不肯讓人者。一日父留客飲。遣子入城市肉。子取肉回。將出城門。值一人對面而來。各不相讓。遂挺立良久。父尋至。見之。謂子曰：汝姑持肉回陪客飯。待我與他對立在此。

○ 性急

一人性甚急。常謂妻曰：世上若更有性急過我者。我必懆死。一日入麫店。曰：快取麫來。麫主人持麫至。傾之桌上曰：你胡亂喫罷。我要緊淨碗。其人怒歸。對妻述之。曰：我必死矣。妻聞之。便往嫁人。既嫁。踰一宿。後夫欲出之。婦曰：我何罪。後夫曰：我怪你不養兒子。

又

有性急者。僕有過。跪而責之。連呼板子不至。懆甚。僕謂主曰：且打箇巴掌。應一應急。

○ 易怒

一人性易怒。偶見六月帶氊帽者。惡其不時。便欲毆之。眾勸歸。因發病。久之。始愈。值臘月迎春。其弟偕往看。冀為紓悶。遙見一帶騌帽者。急趨謂之曰：家兄病初好。乞足下少避。

○ 性緩

一人性緩。冬日共人圍爐。見人裳尾為火所燒。乃曰：有一事。見之已久。欲言。恐君性急。不然。又恐傷君。然則言是耶。不言是耶。人問何事。曰：火燒君裳。其人遽收衣而怒曰：何不早言。曰：我道君性急。果然。

○ 性懶

有性極懶者。臥而懶起。家人喚之喫飯。復懶應。良久度其必餓。乃哀懇之。徐曰：懶喫得。家人曰：不喫便死。這如何使得。曰：我亦懶活矣。

舊話云。夫婦俱懶。約早上須靜臥。先開口者。罰燒面湯。至午不起。鄰家訝其寂然。排闥入視。妻不覺曰：戶啟矣。夫曰：是你去燒面湯。

○ 性畏

有性畏者。生平未敢從舟。一日有出。必欲渡河。乃使同伴以繩繫于船。囑曰：須極固。既達岸。方欲解縛。問轉來還渡河否。答曰：如何不渡。曰：若然，寧多費錢，顧夫連船擡去罷。不然。恐第二番縛來不能如此固耳。

曾見有舟行慮橋墜者。每過橋。必暫起岸。一日偶忘之。忽舉頭。已在橋下矣。乃急取扇遮頭而過。

○ 好靜

一人極好靜。而所居介于銅鐵匠之間。朝夕咶耳。甚苦之。常曰：此兩家若有遷居之日。我願作東款謝。一日二匠。忽並至曰：我等且遷矣，足下素許作東，特來叩領。問其期。曰：只在明日。其人大喜。遂盛款之。酒後問曰：汝兩家遷于何處。二匠曰：我遷在他屋裏。他遷在我屋裏。

何不自遷。弄得他好。

○ 善忘

一人攜刀往竹園取竹。偶內急。乃置刀于地。就園中出恭。忽擡頭曰：家中正要竹用。此處好竹。惜未帶刀耳。已解畢。見刀。喜曰：天隨人願。適有刀在此。方擇竹下刀。見所遺糞。慍曰：何人沿地出痢。幾污吾足。

舊話挾弓矢騎馬出者略同。後益云。須臾抵家。徘徊門外。曰：此何人居。妻適見。知其又忘也。罵之。其人悵然曰：娘子頗有些面善。如何開口便罵。

又一人問翁何姓。曰：姓張。少焉再問。翁復告之。至第三問。翁慍曰：已說姓張。如何屢問。其人便云。這位李老官人。直得就惱。

有一官極善忘。有商人得罪于某門子。官正坐堂。門子即差一人拘商人到。差人稟稱拿某人到。門子即抽籤喚皂責商人三十板訖。大聲喝令去。此官直目而視。不知所以。既退堂。召門子問曰：適商人誰喚他來。曰：老爺着喚他。又問因何打他。曰：老爺看籤筒。小的就知要打他。官俯仰尋思。心中恍惚。睨視門子曰：這件事多一半是你做的。

○ 性不飲

除夜。有酒一瓶腐一盂。供石敢當。主人揖畢。見狗在旁。命童子速收之。童方攜酒入內。復出收腐。已為狗所啖矣。主人叱曰：癡奴才。先收腐便好。狗是不喫酒的。

○ 好飲

一好飲者。夢得美酒。將熱而飲之。忽然夢醒。乃大悔曰：恨不冷吃。

此人遺囑。必寫云。身後須赤埋土中。異日化而為土。或取為甕。冀以盛酒。

○ 呆子守店

有呆子者。父出門。令其守店。忽有買貨者至。問尊翁有麼。曰：無。尊堂有麼。亦曰：無。父歸知之。謂子曰：尊翁。我也。尊堂。汝母也。何得言無。子懊怒曰：誰知你夫婦兩人都是要賣的。

幸是呆子。不然連爺娘也賣了。

○ 問令尊

一人遠出。囑其子曰：如有人問你令尊。可對以小事出外。請進拜茶。又以其呆。恐忘也。書紙付之。子置袖中。時取看。至第三日。無人來問。以此紙無用。付之燈火。第四日忽有客至。問令尊。覓袖中紙不得。因對曰：沒了。客驚曰：幾時沒的。對曰：昨夜燒了。

○ 一字

父寫一字教幼兒。明日兒在旁。父適抹桌。即以濕布畫桌上問兒。兒不識。父曰：此吾昨所教汝一字也。兒張目曰：隔得一夜。如何大了許多。

○ 獨行生意

一人思想要做件獨行生意。只有平天冠無店。既開鋪。寂無買者。或教以此冠惟皇帝可戴。皇帝在京師。乃移店就之。中途借宿山家。忽有虎舒一掌入籬門。作哀鳴聲。初甚恐。少焉。試取火照之。見有竹刺在掌。即為拔除。虎歡躍而去。自喜曰：我又增一獨行本事矣。比至京。大書招牌云：出賣平天冠兼拔虎刺。

○ 愁文王

有講文王囚羑里者。師適赴召。不竟其說。一士怏怏而歸。愁容可掬。中途。友人問之。對曰：朝來吾師說文王大聖人也。為紂所囚。吾憐其無辜耳。友曰：文王不久便釋。非老于囚者。士曰：不愁不釋。只愁今夜獄中難過。

○ 六成銀

一人值家費。純用紋銀。或勸以傾八九成雜使。當有便宜。其人出元寶一錠。托鎔入成。或素知其呆也。止四十金付之。而利其餘。其人問銀幾何。曰：四十兩。因又問元寶五十兩乎。曰：然。問五十兩。如何今止四十。曰：此八成銀也。五八得四十。其人遽曰：吾為公誤矣。用此等銀。反無便宜。

相傳此為崑山周用齋先生居喪事也。先生性絕騃。幼時。每為同學誘至城上。則盤桓而不能下。其處館也。值黃梅時。見主家暴衣。問其故。曰：凡物此候不經日色。必招濕氣。周因暴書囊。并啟束修陳之。館童竊數件去。周往視。訝其減少。童詒云。為烈日所銷耳。偶舟行。見來船過舟甚速。訝問之。僕以兩來船對。乃笑曰：造舟者何愚也。倘盡造兩來船。豈不快耶。後成進士。過吏部堂。令通大鄉貫。周誤以為大鄉官。乃對曰：敝鄉有狀元申瑤老。吏部知其騃。麾使去。出謂同人曰：尚有王荊老未言。適堂上色頗不豫。想為此也。又曾往婁東弔王司馬(時元羑遘先司馬之難)。誤詣王學士宅(荊石以省親在告)。學士錦衣出迓。周不審視。遽稱尊公可憐者再。學士曰：老父喜無恙。周曰：公尚未知尊人耗耶。已為朝廷置法矣。學士笑曰：得無弔鳳洲乎。周悟非是。急解素服言別。學士命繳原刺，周曰：不須見還，即煩公致意可也。其憒憒多此類，而文藝極工，誠不可解。

○ 夾被

暑月有攤夾被臥者。或問其故。答曰：綿被太熱。

○ 看戲

有演琵琶記者。找戲是荊釵逼嫁。忽有人嘆曰：戲不可不看。極是長學問的。今日方知蔡伯喈母親就是王十朋的丈母。

又

有演琵琶記而找關公斬貂蟬者。鄉人見之泣曰：可惜好箇孝順媳婦。辛苦了一生。被紅臉蠻子害了。

又

或款鄉下親家。而演琵琶記者。既十餘齣。鄉人謂其無殺陣也。怒見聲色。主家陰囑優使為之。戰甚酣。鄉人大喜。顧主翁曰：這纔是。我不說也罷。只道我不在行了。

曾見弋陽腔。搬伯喈里正妻。與趙五娘跌打。則相殺亦未足奇。

○ 李三老

有持竹竿入城者。橫進之不得。直進之不得。截之。則又可惜也。正躊躇間。旁人曰：十里外有李三老。智人也。盍與商之。適三老騎驢而至。眾欣躍往迎。見其坐于尻上。問云。曷不坐中央。曰：繮繩長耳。

○ 着靴

有兄弟共買靴一雙。兄日着以拜客赴宴。弟不甘。亦每夜着之。環行室中。俄而靴敝。兄再議合買。弟曰：我要睡矣。

○ 氈帽

有暑月帶氈帽出者。趕大樹下歇涼。即脫帽以當扇。搧訖，謂人曰：今日若不帶此帽出來。幾乎熱殺。

近來暑月有賣薄絨襪者。謂之絨暑襪。有言其佳者。問佳處何在。曰：取他臨脫時一陣涼快。

○ 下公文

有急足下緊急公文。官恐其遲也。撥一馬與之。其人逐馬而行。人問如此急事。何不乘馬。曰：六隻腳走。豈不快于四隻。

○ 倒臥

一人臥于橋。頭下腳上。見者笑其倒臥。答曰：若是直臥。何不立了。

○ 糟餅

一人家貧而不善飲。每出。止啖糟餅二枚。即有酣狀。適遇友人。問曰：爾晨飲耶。曰：非也。食糟餅耳。歸以語妻。妻曰：便說飲酒。也粧些門面。夫頷之。及出。遇此友。問如前。以喫酒對。友詰之曰：熱喫乎。冷喫乎。答曰：是熯的。友笑曰：仍是糟餅。既歸而妻知之。咎曰：酒如何說熯。須云熱飲。夫曰：已曉矣。再遇此友。不待問。即誇云。我今番的酒是熱喫的。友問曰：你喫幾何。伸指曰：兩箇。

一團天趣。反被庸婦人教壞。

○ 避盜

一人聞盜入門。急寫各有內外粘堂上。盜已進堂。又寫此路不通于內堂前。盜復至。逃入廁中。盜蹤跡及之。乃掩廁門咳嗽曰：有人在這裏。

○ 認鞋

一婦夜與鄰人有私。夫適歸。鄰人踰窗而出。夫攫得其鞋。罵妻不已。因枕鞋而臥。謂妻曰：且待天明認出此鞋。當與汝算帳。妻乘其熟寐。以夫鞋易去之。夫晨起。復罵。妻使認鞋。既已見鞋。大悔曰：我錯怪你了。原來昨夜跳窗的倒是我。

○ 解僧卒

一卒。管解罪僧赴戍。僧故黠。中道醉之以酒。取刀髡其首。脫己索反紲之而逸。次早卒寤。求僧不得。自磨其首。居然髡也。而索又在項。乃大詫曰：僧故在此。我在那裏去了。

有赤貧者。所親偶寄地平一塊。其人恐招盜。每夜必身臥其上。一日偷兒乘其睡熟。拽之天井中。而取地平以去。及醒仰面見天。大詫曰：地平虧我壓住在此。屋已被拆去了。意亦同。

○ 搽藥

一婦陰中有瘡。請醫治之。醫知其夫之呆也。乃曰：此藥須我親搽方可。乃以藥值龜頭。與婦行事。夫從旁視之。良久曰：若無這點藥在上。教我疑心到底。

又一童子出恭。其蚱蜢跳入後庭。倩人取出。其人曰：取則不能。為汝樁殺之可也。既行事。童子曰：快些樁殺了罷。恐旁人看見。疑為男風耳。

○ 呆壻

一壻有呆名。舅指門首楊竿問曰：此物何用。壻曰：這樹大起來。車輪也做得。舅喜曰：人言壻呆。妄也。及至廚下。見拈醬擂盆。曰：這盆大起來。石臼也做得。適岳母撒一屁。曰：這屁大起來。霹靂也做得。

○ 凍水

一呆壻至妻家。舅留飯。偶喫凍水味美。乃以紙裹匿腰間。歸謂妻曰：汝父家有佳味。我特攜來啖汝。索之腰間已消矣。驚曰：出了一場尿。逃走了。

○ 穿肚皮

一壻新婚。受教于人而未詳也。乃據婦腹。漫作往來勢。久之。偶插入牝中。大駭。披衣走門外。自匿。過數日。昏夜潛至巷口。詢傍人云：可聞得某人家新婦，搠穿了肚皮，沒事麼。

○ 鬻饅頭

有鬻饅頭者。壻甚不慧。婦翁偶欲出外。因囑壻曰：饅頭定須四分一籠。若折本。不如自喫。既而買者紛然。但不肯依價。婿一一啖之。翁歸查算。壻云：亦有人來。因價不合。某依尊命。悉自喫。翁怒以杖逐之。壻繞桌而走。翁見其愚態。不覺失笑。壻曰：大人。你今方始悟耶。

○ 守楊芉

有栽楊芉者。命童守之。旬日不失一株。主喜。謂童曰：汝用心可佳。然何法而能不失。答曰：我夜夜拔來藏在家裏。

○ 看茶

有童子甚愚。其家客至。內命看客多少。以便具茶。童以指數客曰：一箇兩箇。主人怒而責之。且戒曰：自後只當暗數。後值客至。童點額暗數。遞茶畢。忽撫主人背曰：今番何如。

○ 櫈腳

鄉間坐櫈。多以現成樹丫叉為腳者。一腳偶壞。主人命僕于林中覓取。僕持斧出。至晚空回。主人問之。對曰：丫叉儘有。都是向上生。更無向下的。

相傳此為太倉張阿留事。

○ 比較

一鄉人夜謂僕曰：你明日早起。我差你城中去幹一正經。比天曉。呼僕分付。已失之矣。僕趁船往城。船中九人皆比較者。問僕入城何事。曰：承主命幹正經。問何正經。曰：便是不知。九人之其騃。謂曰：我等十區糧長。正缺一區。你若湊數比較。是亦正經也。僕如其言。與九人同受杖而出。歸復主人曰：正經已幹矣。主人詢得其故。罵曰：真騃子。僕曰：我是騃了。那九人難道都是騃的。

○ 喫扯麵

一人命僕往楓橋打聽麥價。僕至橋。聞有呼喫扯麵者。以為不要錢也。連進二碗。逕走。賣麵者索錢不得。批其頰六下。急歸謂主人曰：麥價不知若何。麵價吾已曉矣。主人問之。答曰：扯麵每碗要三箇耳光。

○ 叉袋

有持銀入市糴者。失叉袋於途。歸謂妻曰：今日市中閙甚，沒得好叉袋也。妻曰：你莫非也沒了。答曰：隨你好漢便怎麼。妻驚問銀子何在。答曰：這到沒事。我緊緊縛在叉袋口上。

○ 藏鋤

有兄弟耦耕者。其兄先歸作飯。飯熟。聲喚弟歸。弟遙答云：待我藏鋤田畔，即來也。飯時。兄謂之曰：凡藏物須密。如汝高聲。人皆聽見。豈不被偷。弟唯唯。及飯畢下田。鋤已失矣。因急歸。低聲附兄耳曰：鋤已被偷去了。

有于席間述此笑話者。一客停杯問曰：畢竟此鋤是誰人偷去的。舉座大笑。

○ 賣鵝

有賣鵝者。因如廁。置鵝于地。一人以鴨換去。其人解畢。取視嘆曰：纔一時不見。如何餓得黑瘦了。

○ 掌嘴

一鄉人進城。偶與人競。被打耳光子兩下。赴縣叫喊。官問何事。曰：小的被人打了兩箇乳廣。官不省。連問。只以乳廣對。官大怒。呼皂掌嘴。方被掌。遽指示官曰：正是箇樣。

○ 鑼聲

有達官鳴鑼于道。一鄉人從屋內聞之曰：此官人老矣。詰其由。以鑼聲破對。

○ 醃蛋

甲乙兩鄉人入城。偶喫醃蛋。甲訝曰：此蛋何以獨鹽。乙曰：我曉得了。是醃鴨哺出來的。

又甲乙二鄉人入城。聞鐘聲。乙問何物叫。甲曰：鐘也。乙曰：鐘肉可好喫麼。甲曰：泥做的怎喫。蓋見範鐘之具云。

○ 噴嚏

一鄉人自城中歸。問其妻曰：我在城中連打噴嚏。何也。妻曰：是我思量你故。他日挑糞過危橋。復打噴嚏幾失足。乃罵曰：騷花娘。就是思量我。也須看甚麼所在。

○ 駱駝蹄

鄉人入城見鬻駱駝蹄者。倚擔睨視。鬻者欺其鄉人。謂曰：你識得這物。當輸數枚。其人笑曰：難道這物也不曉得。是三箇字。鬻者心念曰：是矣。你且說第一箇字。其人曰：落。鬻者遽已服輸。既啖畢。鬻者曰：我只是放心不下。你且說完看。鄉人曰：落花生。

○ 代打

有應受官責者。以銀二錢浼鄰人代往。其人得銀。欣然而往。既見官。官喝打三十。方受數杖。痛極。因私出所得銀賂行杖者。得從輕。其人出謝前人曰：蒙公與銀救我性命。不然幾乎打殺。

又一鄉人受重囚賂。為之代綁。刑官至。即判斬。妻子環泣。埋怨不宜貪財捨命。其人曰：我如今已乖了。喫虧折本。也只這遭。又有負重辟者。哄一鄉人代認。問成絞律。其人既入獄。嘆曰：忙時忙月。問了甚麼絞罪。又不知幾時得絞。快絞了我要去插秧。俱可笑。

○ 好放債

一人好放債。已貧矣。止餘斗粟。仍謀煮粥放之。人問如何徵利。曰：討飯。

如今財主家都有些叫化相。何必笑好放債者討飯耶。

○ 好乘馬

有好乘馬者為人所欺。以五十金易一馬。駑甚。不堪策。乃賃舟載馬。而身跨其上既行里許。嫌其遲。謂舟子曰：我買酒請你。與我快些搖。我要出一箇轡頭。

○ 好古

一富人素性好古。或偽以舜所造漆碗。周公撻伯禽之杖。孔子杏壇所坐之席。求售。各以千金得之。囊貲既空。乃左執虞舜之碗。右持周公之杖。身披孔子之席。行乞于市曰：求賜太公九府錢一文。

○ 好內

或問好色者曰：世間何事最樂。答曰：行房最樂。又問既行房後。還有甚樂。沈吟曰：除是再行。

又一人好于醉後近色。或戒之曰：大醉行房。五臟反覆。此甚不宜。答曰：惟我不妨。問何故。答曰：我每行定是兩度。又有好色者。病劇。于色愈暱。人喻止之。對曰：誠恐死期一迫。不及為此耳。更可笑。聞一先輩語云。婦人衣下有甚好窟窿。掘得淺是箇藥罐。掘得深就是箇棺材。吁。可畏哉。

○ 好外

有好外者。見糞船過。以手招風而嗅之。客問其故。答曰：小官人□□□□在側。愧甚。為之俯首。其人遽謂曰：汝喫醋耶。

近有盛言男色之妙者。或問曰：姣童猶可。既冠。汝猶□之。何也。答曰：無頭髮氣更佳。又問曰：古云鬚出陽關無故人。汝獨不恕。又何耶。答曰：非爾所知也。是名𣬝柄。要緊時。一把鬚扯住了。怕他不肯。一前輩聞之。嘆曰：世道愈壞矣。人身上空也生不得一箇了。

○ 精童

一人有好外僻。往候一友。友知其性。呼曰：喚精童具茶來。已而獻茶者。乃一奇醜童子也。其人妄意尚有精童。渴欲一見。久坐不起。天且暮矣。謂友曰：適所言精童者可得見乎。友曰：前奉茶者是也。其人曰：似此何名精童。友曰：你看他可有一些人氣麼。(吳語，人、銀俱讀作凝)。

## 卷七‧細娛部

墨憨子曰：樂極必悲。勝極必負。自然之數也。闝客之後。流為閒漢。賭場之中。必有偷兒。君子亦何必硜硜然妝道學腔哉。妙在適興而已。集細娛部。

○ 闝

客與妓宿。中夜。妓謂客曰：頗思量娘子否。答曰：他不思量我。我如何思量他。妓曰：汝何以知娘子不思量也。答曰：似我這一箇好闝的。你道他思量我也不。

又

妓謂客曰：你便在此作耍。你娘子寡在家裏。客曰：他到不寡。妓驚問曰：何以不寡。答曰：你試詳情。他若是寡在那裏。怎肯放我出來。

有此虐謔，遂令醋婦藉口。

又

闝客自妓館歸。妻問曰：這些淫婦。經過了千萬箇人。此物一定寬了。有甚好處。你歡喜他。答曰：不知怎麼緣故。但是名妓。越接得客多。此物越好。妻曰：原來如此。極易事。何不早說。

又

一闝客闝盡。遂留妓家服役。乃懸瓦一片。磚一塊。遮其前後。聞有徽客謀為妓造房者。因謂曰：朝奉只出木頭罷。磚瓦都在我身上。

妓問一徽客曰：朝奉賣何寶貨。答曰：賣幾根小木頭。妓以為木客也。甚奉之。及細訪。乃擺刀柴于街上賣者。然則出木頭的。亦未可信。

○ 賭

一人好賭。日夜不歸。已破家。止剩一妻。乃以出稍。不幾擲。復輸去。因請再饒一擲。贏家曰：講絕了稍做事。如何又饒。答曰：有一緣故。房下還是室女。贏家曰：那有此理。答曰：若不信。你只問我從做親來。那一夜住在家裏。

王無夢好賭。所得賣文錢。盡以佐呼盧費。王元美問其得意何在。答曰：爾時偏喜其面真。

又

一方士自言能變女作男。人問其術。曰：可將豬䐗一枚。納女于中。朝夕滾之。卵自生矣。人騃問何故。曰：終日在䐗(賭)內滾。怕不出卵。

○ 捉頭

按君訪察。匡章、陳仲子及齊人俱被捉。匡自信孝子，陳清客，俱不請托。惟齊人以其一妻一妾送顯者求解。顯者為見按君。按君述三人罪狀。都是敗壞風俗的頭目。所以訪之。顯者曰：匡章出妻屏子。仲子離母避兄。老大人捉得極當。那齊人是叫化子的頭。捉他甚麼。

有偉丈夫至閶門。謂人曰：有名這一箇大馬頭。如何賭錢的也沒有一箇。人問曰：老丈莫非要賭。答曰：非也。要撚幾箇頭耳。因思昔人有賣賭錢不輸方者。封緘甚密。一富兒以千金得之。啟視則撚頭二字也。可發一笑。

○ 稍

賭客之子在學堂。聞人說銀子二字。疑甚。索而觀之。曰：此即汝家所謂銀子乎。曰：然。曰：汝哄我耳。這件東西我家喚做見稍。(見，音現)。

舊說嘲餘姚先生喚銀為束修。今移嘲賭客。尤有關係。

○ 敗子

或勸敗子曰：敗子回頭便作家。敗子曰：你可曉得我從幼是強頸麼。

○ 棋

一人以好棋破產。因而為小偷。被人縛住。有相識者見而問之。答云。彼請我下棋。嗔我棋好。遂相困耳。客曰：豈有此理。答曰：豈不聞棋高一着。縛手縛腳。

○ 教棋

下棋最忌旁觀者多口。有甲乙二人象戲。一人從旁教甲不置口。乙怒。揮拳擊其頰。其人痛極。卻步。方以右手摩臉。遽以左手遙指曰：還不叉士。

問如何又教。答曰：專怪他打我。

○ 鬬牌

陪賓者鬬牌輸絰帶與人。歸語妻曰：權借你腳帶束腰。妻曰：你自鬬輸了牌。倒教我赤腳麼。

吳語謂空牌為赤腳。

○ 九件事

一清客值夏天對人愁家常事云：常言開了大門七件事。如今世俗要九件了。人家一發難做。問那兩件。曰：早間那幾朵茉莉花必罷不得的了。夜間這條蚊烟。如何少得。

清客只有茉莉花。蚊烟兩件。那有九件。問何故。曰：柴米油鹽醬醋茶。般般都靠別人家。

○ 除夜

幫閒人除夜與妻同喫夜飯。忽然笑曰：想我一生止受用得一箇字。妻問何字。曰：一箇熟字。你看大老官那一箇不熟。小娘窠婦那一箇不熟。游船上那一箇不熟。戲子歌童那一箇不熟。簫管唱曲朋友那一箇不熟。說未畢。妻忽大慟。其人問故。曰：既是你件件皆熟。如何我這件過年的青布衫偏不贖(熟)。

○ 好東西

一清客貧甚。外喜鋪張。時有貴客在坐。兒適啼饑。因呵其子曰：勿哭。頃遣人去買榛松果品回矣。妻甚不堪。乃曰：渠要好東西喫。夫誤謂其助己也。因問何物。妻曰：飯。

飯原是第一件好東西。非誤也。

○ 荇葉

清客貧甚。煮荇葉食之。而出赴富兒席。飲空心酒過多。遂大噦。而荇葉出焉。乃指而言曰：早上喫白滾湯時。用不多幾箇蓮心。如何小荷葉出得恁快。

○ 糠

有閒漢咽糠而出。遇大老官于舟次。呼之喫飯。曰：曉來喫狗肉，已過飽。有酒領一杯可也。既飲，忽吐，主人見之曰：汝云喫狗肉，如何吐出糠來。乃睨視久之。答曰：我是吃狗的，想這狗是喫糠的。

○ 佛手柑

有請教于老幫閒者。教之曰：大抵湊趣一節。因時制宜。假如此時。佛手柑新出。買幾隻藏之于袖。飲酒中間。悄悄擘下。每位送些。便道你在行了。其人如教。及酒酣。不見分送。老幫閒促之。答曰：擘下半日了。但未見其囊耳。

○ 失火

一閒漢正在歡宴。或報以家中失火。其人將衣帽一整。仍坐云不妨。家當盡在身上矣。或曰：令正卻如何？答曰：他怕沒人照顧？

○ 開路神

金剛遇開路神。羨之曰：你我一般長大。我怎如你喫好穿好。開路神曰：阿哥。你不知我只圖得些口食耳。若論穿着。全然不濟。剝去外一層遮羞皮。渾身都是篾片了。

○ 望烟囪

一富兒纔當飲啖。閒漢畢集。怪問曰：汝輩何以知之。對曰：遙望竈頭出烟。知是動火。故來耳。曰：我明日煨箇行竈。看你如何。對曰：你若到煨行竈時。我等自然不來了。

怕煨行竈時還要來問來做甚麼。曰：討債。

○ 老白相

荒歲閒漢無處活口。值官府于玄妙觀施粥。私議曰：我等平日鮮衣美食。今往喫。必貽人笑。俄延久之。無奈腹中餓甚。曰：姑待眾饑民喫過。尾其後。可也。遠望人散而往。則粥已盡矣。乃以指拉食釜杓間餘粥。道士見而問之。答曰：我等撈(老)白相耳。

饑民中儘有大老官在內。老白相不妨陪食。

○ 唱曲

縣前枷號人。封條上或限二月。或限一月。或限數日。惟一枷無之。或問此何罪。答曰：罪在唱曲。問唱何曲。曰：此景(頸)佳(枷)無限。

○ 吹簫

吹簫朋友到。主人迎曰：奉候久矣。便請教一曲。曰：我這簫有靈性。須設酒飯祭過他。纔吹得響。主人曰：簫又無肚皮。何用酒飯。笑曰：吹簫人是有肚皮的。

○ 劣簫管

一家簫管忽然成精。滿屋亂跳。主人訟之張天師。天師拘而問之。簫管曰：不千我事。是他的手自成精耳。問何故推手。答曰：隨你好簫好管。到了他手。定然作怪。

## 卷八‧刺俗部

墨憨子曰：人有百病。惟俗難醫。有俗骨者。必有俗態。有俗套者。必有俗腸。有俗譽者。必有俗累。子與稱同俗無刺。豈其然哉。集刺俗部。

○ 射虎

一人為虎啣去。其子執弓逐之。引滿欲射。父從虎口遙謂子曰：汝須是着腳射來。不要射壞了虎皮。

○ 溺水

一人溺水。其子呼人急救。父于水中探頭曰：是三分銀子便救。若要多。莫來。

○ 不請客

一人性極吝。從不請客。一日鄰人借其家設宴。有見者。問其僕曰：汝家主今日請客乎。僕曰：要我家主請客。直待那一世來。主人聞而罵曰：誰要你許他日子。

或云那一世不知做牛做馬。且不要忙。余笑曰：如此慳吝。只今世便與兒孫做馬牛了。

近移此嘲欠債者。妻回債家云。要我家還清。再隔三百年。夫歸知之。罵曰：誰要你約他日子。

又

一吝者家有禱事。命道士請神。乃通陳請兩京神道。主人曰：如何請這遠的。答曰：近者都曉得你的。說請他。他也不信。

○ 私喫飯

客謂主人曰：宅上好座廳堂。可惜梁柱都被白馬蟻蛀壞了。主人訝曰：敝居並無此虫。客曰：他在裏面喫外邊如何得知。

有喫糕者。見客至。以書覆之。客曰：世多不平之事。浮屠至高。如何喚他做塔。遂以手揭其書曰：這書底下壓的東西。反喚做糕。

○ 不留客

客遠來久坐主家。雞鴨滿庭。乃辭以家中乏物。不敢留飯。客即借刀欲殺己乘馬治餐。主曰：公如何回去呢。客曰：憑公于雞鴨中借一隻我騎去便了。

一說客坐至午。主人不留。適聞雞聲。客謂主曰：晝雞啼矣。主曰：此客雞不準。客曰：我肚飢是準的。

○ 名好客

或誇某人好客。不減孟嘗門下三千。聞者慕其高義。往拜之。見門下寂無一人。問諸客何往。鄰家對曰：此際皆回家喫飯去了。

○ 門神

夜游神見門神夜立。憐之。問曰：汝長大乃爾。如何做人門客。早夜伺候。受此辛苦。答曰：出于無奈耳。曰：然則有飯喫否。答曰：無。曰：既上他門。如何沒有飯喫。答曰：若要他飯喫時。又不要我上門了。

○ 不謝醫

問醫者貓生病喫甚藥。曰須喫烏藥。又問假如狗生病如何。曰喫白藥。

○ 蘸酒

有性吝者。父子在途。每日沽酒一文。慮其易竭。乃約用筯頭蘸嘗之。其子連蘸二次。父叱曰：汝喫如此急酒耶。

○ 海味

有慕海味而吝于買者。見𫊥蚨擔過。偽欲買。取看因以指甲挹取其汁。每食。則稍嘗之。以為嗄飯。夜則以指放被外。極其珍惜。數日後。味變。乃詫曰：早是置不多。臭了。

○ 粉孩兒

一人做粉孩兒出賣。生意甚好。謂妻曰：此後做束手的。粉可稍省。果賣去。又曰：此後做坐下的。當更省。仍賣去。乃曰：此後做垂頭而臥者。不更省乎。及做就時，妻提起看之曰：省則省矣。只是看看不像箇人了。

○ 褲

一人謀做褲而吝布。連喚裁縫。俱以費布辭去。最後一裁縫至云。只須布三尺。其人喜甚取布與之。乃縫一管。令穿二足在內。曰：迫甚。如何行動。裁縫笑曰：如此要省定行不動。

○ 桌

一人做桌。問匠以省木之法。匠曰：只二腳倚楹而用。可也。一夕月明。主欲移放庭中。終難安頓。召匠責之。匠云。屋裏可省。出外卻省不得。

○ 行樂圖

一人要寫行樂圖。連紙墨謝儀。共只三分。畫者乃用水墨于荊川紙上畫一背像。其人曰：寫真全在容顏。如何背了。畫者曰：我勸你莫把面孔見人罷。

○ 開典

有慕開典鋪者。謀之人曰：開典用本幾何。曰：大典萬金。小者亦須千許。其人大驚辭去。更請一人曰：百金開一錢當亦可。又辭去。最後一人曰：開典如何要本錢。只須店櫃一張。當票數紙足矣。乃欣然擇期開鋪。至日。有持物來當者。驗收訖。填空票付之。當者索銀。答曰：省得稱來稱去。費了手腳。待你贖時。只將利銀來便了。

○ 鹽豆

徽人多吝。有客蘇州者。製鹽豆置瓶中。而以筋下取。每頓自限不得過數粒。或謂之曰：令郎在某處大闝，其人大怒。傾瓶中豆一掬盡納之口嚷曰：我也敗些家當罷。

末句。一云我也不做人家了。同意。

蘇州多時鹽豆。因號鹽豆為蘇州人。有徽客歸。攜鹽豆一瓶餉其妻者。置枕邊。夜與妻合。誤傾豆瓶。妻曰：不好了。滿牀都是蘇州人矣。

○ 猴

一猴死見冥王。求轉人身。王曰：既欲做人。須將毛盡拔去。即喚夜叉拔之。方拔一根。猴不勝痛叫。王笑曰：看你一毛不拔。如何做人。

○ 開門爆杖

歲朝開大門。必放爆杖三枚。以響啞卜休咎。一人曰：我只用戒尺拍三拍。更勝。一不要錢買。二不愁火燭。三箇箇響。

○ 錫馬桶

女眷嫌木馬桶易壞。不如打一錫者。可以傳久。一人須錫五斤。訝其太費。斥不用。後遞減至一斤。猶以為多。惟一人止用三兩。喜甚。問曰：三兩如何打。工曰：只打一錫杓。娘子尿急時舀出罷了。

○ 指石為金

一貧士遇故人于途。故人已得仙術矣。相勞苦畢。因指道傍一磚。成赤金。贈之。士嫌其少。更指一大石獅為贈。士嫌未已。仙曰：汝欲如何。士曰：願乞公此指。

有掘地得金羅漢一尊者。乃以手鏨其頭不已。問那十七尊何在。貪人無厭。大率如此。嘗聞一貧士有詩云。要解心中悶。除非一塊金。方方三十丈。又要不空心。亦可笑。

○ 千斤(起釘器，以鐵為之)

新遷居。欲得美讖。乃屬千斤于僕(吳語斤金同音)。曰：到新居。授我。宜大聲曰：家主翁。千金在此。僕頷之。誤置火爐旁。既至熟甚。以袖裹而授之。如主人言。因曰：仔細，看盪了手。

○ 造方便

有造方便覓利者。遙見一人揭衣。知必小解。恐其往所對鄰廁。乃偽為出恭者。而先踞其上。小解者果赴己廁。久之。其人不覺撒一屁。帶下少糞。乃大悔恨曰：為小失大。

惜糞如金。真是成家之子。只怕到頭來一屁不值耳。蘇州有潘十萬者。死後至地府。羣鬼哄傳大財主至矣。凡送茶者。送果者。送點心者。趨之惟恐不及。潘許以謁過冥王。一總打發。既投到。出門。眾鬼爭先領賞。潘以兩手摸袖。嘆曰：怎麼好。一箇錢也不曾帶來。此語堪提醒貪夫。

○ 合做酒

甲乙謀合本做酒。甲謂乙曰：汝出米。我出水。乙曰：米都是我的。如何算帳。甲曰：我決不欺心。到酒熟時。只逼還我這些水便了。其餘都是你的。

○ 合種田

有兄弟合種田者。禾既熟。議分之。兄謂弟曰：我取上截。你取下截。弟訝其不平。兄曰：不難。待明年。你取上。我取下可也。至次年。弟催兄下穀種。兄曰：今年種了芋艿罷。

○ 討便宜

一人好討便宜。市人相戒無敢過其門者。或攜砂石一塊。自念無妨。逕過之。其人一見。即呼且住。急趨入。取廚下刀于石上一再鐾。麾曰：去。(鐾，音避，治刀使利也)。

○ 新絹裙

一人穿新絹裙出行。恐人不見。乃聳肩而行。良久。問童子曰：有人看否。曰：此處無人。乃弛其肩曰：既無人。我且少歇。

一說嘲道學云。有道學遇雨。斂手緩步。容甚肅。轉一巷。問童子曰：背後有人看否。大曰：無。乃趨曰：既是無人得知我且避雨。

○ 說大話

主人謂僕曰：汝出外。須說幾句大話。裝估體面。僕頷之。值有言三清殿大者。僕曰：只與我家租房一般。有言龍衣船大者。曰只與我家帳船一般。有言牯牛腹大者。曰：只與我家主人肚皮一般。

一說見馬。則曰：我家狗還大些。見驢。則曰：我家貓還大些。見攤船。則曰：我家主母的腳還大些。

又

甲云。家下有鼓一面。每擊之。聲聞百里。乙曰：家下有牛一隻。江南喫水。頭直靠江北。甲搖首云。那有此牛。乙曰：不是這一隻牛。怎謾得這一面鼓。

又

有新婚者。掌禮人喝撒帳詞云。撒帳東。新郎官人的暸子好撞鐘。新婦于帳中應曰：我不怕。伴媼急掩其口曰：豈宜如此。曰：我專怪這樣說大話的。

又

一人見肉擔過。喚曰：拿肉來。賣肉者歇擔。持秤問曰：官人要用幾斤。其人大言曰：我們這等人家。問甚斤數。你將這一腳稱稱便了。賣肉者秤訖。曰官人這腳九斤四兩在此。其人曰：也罷。只聽了九斤。其餘都與你用了。

○ 十八般武藝

一人自誇十八般武藝皆精。適倭警。官府聘之出征。既持鎗列陣。手顫不已。問何為如此。答曰：我氣極耳。

○ 治生帖

蘇人歲旦拾得申相公帖。因誇于人曰：相公親來拜我。其有取帖視之。乃是治生。曰：有何該管而寫此帖。其人即云。我現住他房子。

曾聞申相公一門客。頗荷恩眷。其子向人誇曰：我父親是普天下第三箇人了。或問其故。答曰：第一是皇帝。第二是申相公。我父親與相公最厚。不是第三箇。

○ 題柩

有王媼家富而好勝。臨歿。厚贈道士。囑之曰：身後題冥位。須多着好字。為里黨光。道士思無可稱。乃題曰：某官隔壁王媽媽之柩。(某官就時地顯宦實之)。

○ 女眷好勝

甲乙二女眷。甲好奢。乙好朴。同出赴席。乙與甲約裝飾俱從素淨。至席上。乙首無雜飾。而甲則黃白盈頭。察之。乃是借來銅首飾也。乙愠甚，即往廚下取銅杓覆頂而出。眾嘩問其故，答曰：因銀匠沒工夫耳。

○ 孝順媳婦

一翁曰：我家有三媳婦，俱極孝順。大媳婦怕我口淡，見我進門，就增(憎)鹽(嫌)了。次媳婦怕我寂寞，時常打竹筒鼓與我聽。第三媳婦更孝，聞說夜飯少喫口，活到九十九，故蚤飯就不與我喫。

○ 引避

有勢利者。每出逢冠蓋。必引避。同行者問其故。曰舍親。如此屢屢。同行者厭之。偶逢一乞丐。亦效其引避。曰：舍親。問何為有此令親。曰：但是好的。都被你認去了。

唐一士人方姓。好矜門第。但姓方貴人。必認為親戚。或戲之曰：豊邑方相。何親也。遽曰：再從伯父。戲者笑曰：既是方相令姪。只堪嚇鬼。又吳人陸遠。係進士陸大成堂叔。大成發解。頗有聲望。遠每對人呼大成舍姪。人多厭之。時王弇州在坐。謔云。當不得他還一句遠阿叔也。眾為捧腹。

又

甲乙同行。甲望見顯者車蓋。謂乙曰：此吾好友。見我必下車。我當引避。不意正避入顯者之家。顯者既入門。詫曰：是何白日撞。匿我門內。呼僕輩毆逐之。乙問曰：向說好友。何見毆辱。曰：他與我慣是這等取笑的。

一說捉進去。撻之十下。乙問曰：既相認。何以見撻。曰：可笑之甚還是前日便宜行事欠的更好。

○ 屁香

有奉貴人者。貴人偶撒一屁。即曰：那裏岐南香。貴人慚曰：我聞屁乃穀氣。以臭為正。今香。恐非吉兆。其人即以手招氣嗅之曰：這一會微有些枯辣氣。

一說或謂貴人曰：夜夢公活了一千年。貴人曰：夢死得生。莫非不祥否。其人遽曰：啐。我說差了。正是夢公死了一千年。亦同意。

○ 躂痰

有清客謂一貴人曰：小子非不知孝順。只因門下人多。爭先奉承。小子擠不上耳。貴人曰：老夫不缺他物。無勞動念。但有痰疾。對客不免咳吐于地。足下能為我滅迹。感荷多矣。其人唯唯。一日廣坐中。聞貴人喉間有痰聲。急以腳躂其嘴。嘴為出血。貴人怒詰其故。答曰：若吐在地下。恐又被人先躂去了。

○ 呵(吳音蝦呵相似)

有以歇前語行酒令者。首曰：情所寄。因指酒曰：一壺。次席曰：爬甏。問之。答曰：蟹。又次席曰：我也有了。連呼卵脬。眾譁曰：卵脬是指何物。其人乃張口曰：鰕。

又

有新中者趨附甚多。一人挨擠不上。乃以竹竿一枝通其節。于人叢中伸入呵之。未幾擠折。嘆曰：是人呵脬。偏我去呵。就是呵折了。

○ 妒友

一門客妒甚。凡同在門下者。無不譖絕。恐復有進。身不離左右。一日偶出。主人苦無相對。聊取市中泥孩兒玩之。此客一見。即極言其不可。主人曰：泥人耳。何妨。曰：古人有言。泥(疑)人勿用。

這主人到像箇泥人，不然如何憑門客做起。

○ 掇馬桶

甲乙俱懼內。乙往訴甲曰：房下邇來作事更狠。至晚馬桶亦要我掇。甲攘臂言曰：這箇忒難，若是我……言未畢。甲妻背後大喝曰：若是你。便怎麼。甲不覺下跪曰：若是我就掇了。

○ 十弟兄

有懼內者。欲訪其類扳十弟兄。城中已得九人矣。尚缺其一。因出城訪之。見一人掇馬桶出。眾齊聲曰：此必我輩人也。相見，道相訪之意。其人搖手曰：我在城外做第一箇到不好。與你城中做第十箇。

○ 下操

一武官懼內。或教之曰：尊嫂特未見兄威容耳。乃盔甲仗劍而入。妻見之。喝曰：汝粧此模樣做甚。不覺下跪曰：請問奶奶今日可要下操。

原來武官盔甲仗劍時。愈加沒用了。可嘆可嘆。

○ 虎勢

有被妻毆。往訴其友者。友教之曰：兄平昔懦弱慣了。須放些虎勢出來。友妻從屏後聞之。喝曰：做虎勢便怎麼。友驚跪曰：我若做虎勢。你就是李存孝。

○ 尿鼈

有以妻喫醋毒打童婢訴其友者。友曰：老兄勸你罷。只看我房下一箇尿鼈也不容。就打碎了。

○ 脫腳

妻命夫為脫腳帶。腳臭甚。不覺掩其鼻嘴。妻怒問之。答曰：纔吃蒜。怕觸了娘子貴腳。

○ 呼茶

有懼內而好裝體面者。對客屢呼茶不至。飾為怒。且罵。自走取茶。妻伏屏後。見夫至。連批其頰其人忍痛急轉曰：我專怪你不支持茶出來。

○ 避打

一人被妻打無奈。鑽在牀下。妻呼曰：快快出來。答曰：男子大丈夫。說不出來。定不出來。

如今為男子大丈夫者。大半皆此輩也。可嘆可嘆。

○ 記酒

有觴客者。其妻每出酒一壺。即將鍋煤畫于臉上記數。主人索酒不已。童子曰：少吃幾壺罷。家主婆臉上有些不好看了。

○ 曆日

一官置妾。畏妻。不得自由紿曰：我只得奏一本去。乃以黃袱裹綾曆一冊。從外擎回曰：本已在此。妻頗懷懼。一日。夫出。妻私啟視。見正月大。二月小。喜云。原來皇帝也有大小。看三月大。四月小。都無語。至五月大。六月大。七月大。即怒云。如何熱天都分與我。

○ 正夫綱

眾怕婆者相聚。欲議一不怕之法以正夫綱。或恐之曰：列位尊嫂聞知。已相約即刻一齊打至矣。眾駭然奔散。惟一人坐定。疑此人獨不怕者也。察之則已驚死矣。

○ 婆像

一怕婆者。婆既死。見婆像懸于柩側。因理舊恨。以拳擬之。忽風吹軸動。大驚忙縮手曰：我是取笑。

○ 節哀酒

吳俗送火葬者。親友移酒勞孝子。謂之節哀。一人出父殯。領節哀酒。盡醉而歸。視其母笑哈哈不止。母怒曰：痴烏龜。死了爺有甚快活。看了我。只管笑。答曰：我看你身上還有一醉。

一說母怒曰：爺死了有甚快活。喫得爛醉。子睨曰：扯淡。可是你作成我的。亦好。

○ 各爨

有父子同赴宴。父上坐。而子逕就對席者。同席疑之。問上席是令尊否。曰：雖是家父。然各爨人矣。

○ 銀會

銀會之弊今日極矣。有人拉友作會。友固拒之。不得。乃曰：汝若要我與會。除是跪我。其人即下跪。乃許之。旁觀者誚曰：些須會銀。左右要還他的。如此自屈。吾甚不取。答曰：我不折本也。他日討會錢時。拜我的日子正多哩。

一人對客忽轉身曰：兄且坐。我欲進去兌還一主會銀。即出奉陪。纔進內。便出。客問何不兌銀。其人笑曰：我曾算來。他是痴的。所以把銀與我。我若去還他。也是痴的。

○ 說謊

有慣說謊者。謂眾曰：我昨晚自山間歸。見一蛇。長數百丈。高五六尺。眾曰：此山中安得有數百丈之蛇。其人曰：即無數百丈。數十丈也有。眾曰：即數十丈。亦無之。其人連減至數丈。眾猶未信。乃沉吟曰：怎麼處。將次方了。

舊唐書載天寶中。有蛇高一丈。長十丈。見北印山下。胡僧曰：水妖也。咒以天竺法。蛇自死此說尚未是謊。

又

有兄弟相約。今後說謊。不許相訝。訝者罰東銀一兩。一日兄曰：前村井水極佳。昨夜有人盜此井去。為人所覺。追逐之。其人棄于地。跌成三段。弟訝曰：那有此事。兄伸前罰。弟約明早備東。向午不至。兄往詢之。見弟尚未梳洗。問何故。答曰：昨晚有一怪事。弟婦腹痛。至夜半。連養下十七八箇兒子。兄訝曰：那有此事。弟曰凖過罷。

○ 撒酒風

酒房中鼠擾廒中鼠多次。乃邀至答席。以口銜廒鼠之尾。垂之酒甕中。使吸。下鼠曰：告飲。上鼠不覺應曰：請了。口開鼠墜。因浴酒作聲。上鼠曰：纔告飲，又在那裏撒酒風了。

有師善酗酒。一日出對曰：雨。弟子以風對。既而曰：催花雨。即對曰：發酒風。又曰園中陣陣催花雨。對云。席上遭遭發酒風。

○ 不勸酒

一人赴飲。私念不知坐席幾時。乃自酌半酣。春色而往。既坐。而主人不善勸酒。閒談而已。將別。乃謂主人曰：佳釀已不敢領。只是我原來面孔。望乞見還。

○ 過謙獎

甲好諛。乙好謙。乙偶以雨滑失跌。甲見之。扶起曰：適來尊跌雅甚。他人跌不出。乙曰：承兄過奬。自愧不成甚跌。

又

甲乙遇于途。甲問尊姓。乙曰：不敢。年幼無姓。甲曰：人豈無姓。乙曰：百家姓上小小一箇姓。曰：姓甚。曰：姓張。曰：如此說。想令尊亦姓張了。曰：也姓張。贊曰妙哉妙哉。難得一門都姓張。

笑林評曰：天帝姓張。名堅。日神姓張。名表。竈神姓張。名單。梓潼姓張。名惡子。張仙即張星。歷代天師亦姓張。然則張姓真佳。謙譽都不差也。

○ 快揖

一人以作揖甚快。屢得罪于人。或教之曰：汝揖時。嘿念正月二月至十二月。乃完一揖。則自遲矣。一日遇友于途。如其言作揖。又遲甚。及揖完。友已去矣。乃問傍人曰：是那一月裏去的。

○ 踱

一人善踱。行步甚遲。日將晡矣。巡夜者于城外見之。問以何往。曰將往府前。巡夜者即指犯夜。欲捉送官。辨曰：天尚未黑。何為犯夜。曰：如此踱法。踱到府前。極早也是二更了。

舊嘲跛足。今易嘲善踱者。甚妙。

○ 搬是非

一家尊奉三教。塑像供養先儒。次釋。次道。道士見之。即移老君于中。僧見又移釋迦于中。士見仍移孔子于中。三聖自相謂曰：我們自好好的。卻被人搬來搬去搬壞了。

絕頂議論

○ 賭咒

兩人賭咒。一人曰：我若云云。生碗大的疔瘡。一人曰：我若云云。生屋大的疔瘡。所親私問之。答曰：若生下屋大的瘡。我自走了出來。由他自痛罷了。

○ 法家

無賴子怒一富翁。思所以傾其家而不得。聞有茅山道士法最高。往訴懇之。道士曰：我使天兵陰誅此翁。答曰：其子孫仍富。吾不甘也。曰：然則吾使天火焚其室廬。答曰：其田土仍存。吾不甘也。道士笑曰：汝仇深至此乎。吾有一至寶。賜汝持去。朝夕供養拜求。彼家自然立耗矣。其人喜甚。請而觀之。封緘甚密。啟視。則紙做成筆一支也。問此物有何神通。道士曰：你不知我法家作用耳。這紙筆上不知破了多少人家矣。

○ 硬中証

有病偏墜者。左腎以家私不均事告于肚皮。右腎自覺占脬太多。訴狀中。遍求一硬中証相助。無如卵者。乃厚禮結之。及臨審。卵縮首不出一語。右腎抗辨甚力。肚皮不能決。姑發醫生處明回報。或問卵何頓軟弱。答曰：見本主子忒硬掙。我只得縮了。

○ 刁民

一人對客。為蝨所囓。難于咬掐。密以兩指撚殺。蝨以非刑訴于冥王。王因追攝與蝨對理。蝨辭窮。其人遂得釋。客以其再生。復來探視。方坐定。又有一蝨嚙之。其人曰：且停談論。待我捉了這刁民。省得又去告狀。

○ 學樣

有于郊外見遺骸暴露。憐而瘞之。夜聞叩門聲。問之。應曰妃。再問。曰：妾楊妃也。遭馬嵬之難。遺骨未收。感君掩覆。來奉枕席。因與極歡而去。鄰人聞而慕焉。因遍覓郊外。亦得遺骸瘞之。夜有叩門者。問之。應曰：飛。曰：汝楊妃乎。曰俺張飛也。其人懼甚。強應曰：張將軍何為下顧。曰俺遭閬中之難。遺骨未收。感君掩覆。特以粗臀奉獻。

## 卷九‧閨風部

墨憨子曰：語云。婦人無德。無才即德。然則有才可稱。猶非所尚。況取而資噴飯者乎。知風之自。是在男子。集閨風部。

○ 破體

一女十三歲破體。一日見對門女子。因問幾歲。對門女答曰：十四歲。此女即拍手曰：阿呀呀。壞了。

○ 問嫂

一女未嫁者。私問其嫂曰：此事頗樂否。嫂曰：有甚樂處。只為周公之禮。制定夫妻耳。及女嫁後歸寧。一見嫂。即曰：好個謊說胚。

舊話云。有出嫁者。哭問嫂此禮何人所制。嫂曰：周公。女將周公大罵。及滿月歸寧。問嫂周公何在。嫂云。尋他做甚。女曰：欲製一鞋謝之耳。

○ 肚腸

有未嫁者。偶見父陽物。以問母。母難顯言。曰此肚腸也。既嫁而歸。母念壻家貧。與女愁之。女曰：窮是窮。只落得肚腸好。

○ 評陽物

有嬸姆二人私議此物。一謂骨肉。不然。何以能硬。一謂筋屬。不然。何以時硬時軟。二人爭論不已。小姑在房聞之。拍案曰：不消疑得。筋的是。

一說陽明先生讀書樓上。聞樓下議陽物者。或云骨。或云筋。或云是氣之升降。先生拍案厲聲曰：主氣之說良是。

○ 覓轎杠

女初出閣。正哀哭。聞轎夫覓杠不得。乃帶哭曰：我的娘。轎杠在門角裏。

○ 搖船

一新嫁者。途中哭泣甚哀。舟人不忍。欲暫停住。女曰：哭者自哭。搖者自搖。干你甚事。

一說轎夫聞哭甚哀。曰：小娘子。且擡你轉去何如。女應曰：如今不哭了。

○ 墜轎底

一新嫁者。中途。轎底忽墜。轎夫相議謂新婦既不可徒行。欲換轎。轉去又遠。女聞之曰：我到有一計。眾喜問之。答曰：汝外面自擡。我裏面自走。

○ 搶婚

有婚嫁女富男貧。男家恐其賴婚也。擇日。率男搶女。誤背小姨以出。女家人追呼曰：搶差了。小姨在背上曰：莫聽他。不差不差。快走。

○ 新婦親嘴

新婦方坐帳。即持新郎親一嘴。新郎怒。隨嫁乳媼解之曰：新娘子應是認錯了人。郎君勿惱。

妻晝寢。夫進房見之。就而親嘴。妻呻吟問曰：是那箇。亦可笑。

○ 產兒

有新婦初拜堂而產一兒者。婆愧甚。急取匿之。新婦曰：早知親娘如此歡喜。家中大的第二的。何不一發領來。

○ 新婦屁

有新婦善屁。隨嫁一嫗一婢。囑以遮羞。臨拜堂。忽撒一屁。右顧嫗曰：這箇老媽。少焉。又一屁。左顧婢曰：這箇丫頭。少焉復一屁。左右顧而嫗婢俱不在。乃曰：這箇屁眼。

○ 喜郎

新婦初夜。月事至。夫戲曰：此番若得男胎。他日宜喚為喜郎。次早。夫所脫帽偶為風墜。婦顧嫗曰：快拾起喜郎父親的頭巾。

同年序齒錄。往往預填兒名。此亦喜郎父親之類也。

○ 摸腳

有新婚者。枕向東設。壻疑新婦或西匿。先從腳頭摸起。無有也。察之。則兩腳先豎起矣。新婦嘆云。此際尚摸索。又嫁一箇遲貨了。

○ 壻呼痛

有新婚者。婆憐媳年小未經。夜往竊聽。但聞兒呼痛不止。明日問之。乃為新婦⿰扌匍痛臀也。

○ 呼不好

一新婦初夜。既放進。曰不好。壻曰拿出罷。又曰不好。壻問欲如何。曰：我要拿進拿出。

○ 解衣

壻勸新婦解衣。婦曰：母囑我勿解。母命不可違。夫勸我解。夫命亦不可違。正沉吟間。壻迫之。婦曰：我知之矣。只解下截衣。兩盡了罷。

○ 作難

壻初夜。抱新婦云。你父親直恁作難。如今在此了。既行一次。又云。你母親直恁作難。如今在此了。又行一次。復云。你哥子勸也不勸一聲。如今在此了。又行一次。既畢。新婦云。我家嫂嫂也是不說好話的。

可惜新婦不曾作難。不然還有一次。

○ 用枕

有嫁女于他鄉者。歸寧。母問鄉土相同否。答曰：只有用枕不同。吾鄉用在頭邊。彼處用在腰裏。

○ 抹唾

新婚壻恐婦苦難。以唾抹之。婦曰：原來鄉方處處別。我那邊男風便用唾。

○ 蝦

蝦能助陽。子方欲下箸。母遽云這留與父親喫罷。子問曰：父親何故要喫他。母曰我兒子。你直待討了新婦自然曉得。

○ 絲瓜

有客方飯。偶談及絲瓜萎陽。不如韭能壯陽。已而主人呼酒不至。以問兒。兒曰：娘往園中去了。問何為。答曰：要拔去絲瓜種韭菜。

○ 老虫

夫妻同臥。妻指夫陽物曰：此何物。夫曰：此白虎虫也。妻曰：既是白虎虫。何不進窠去。遂交合有聲。兒在牀聞之。呼其母問曰：如何白虎虫一到窠裏。便數銅錢起來。

○ 嗔兒

夫妻行事。妻樂極。連呼我死。兩兒俱在牀。大兒聞之。不覺失笑。母慚怒鑿其頭。幼兒曰：打得哥哥好，聞娘死，不哭反笑。

一說夫婦行事。欲避兒眼。乃臥兒于牀閣板上。已而興發。牀俱震動。婦連呼欲死。兒忽言曰：你們倒不死。搖我跌下來。倒是箇半死。

又

夫婦日間行事。惡兒在傍。乃紿往隔鄰王媽媽家去耍。兒纔去復來。母嗔曰：你又來怎麼。兒曰：王媽媽家也在那裏如此。

○ 半截

一人慾事過度。憊甚。夫婦相約下次興發。止放半截。及行事。妻忽掬夫腰盡納之。夫責以前約。妻曰：我原講過下半截。

○ 雙斧劈柴

一人酒色過度而病。醫曰：此雙斧劈柴也。今後須戒。妻從旁睨之。醫會其意。轉口曰：即不能戒色。亦須戒酒。病者曰：色害勝酒。還宜首戒。妻曰：先生的好話不聽，如何得病好。

○ 多男子

一人連舉數子。醫士諛之曰：寡慾多男子。兄少年老成。過于保養。何不乘此強壯。快活快活。其妻在屏後聞之。曰：先生說得極是。我也生育得不耐煩了。

又有謀娶妾者。妻曰：你將銀來。我討一箇與你。至吉日。命具鼓樂迎妾。妻去髻改粧。從後門上轎。夫于前門迎入。既啟簾。則居然妻也。驚問其故。答曰：我做大已不奈煩了。今做小罷。意亦相同。

○ 知痛癢

一婦興發。難對夫言。因令夫在裏牀睡。夫于身上過去。略無動靜。婦曰：反不自在。不如仍往外牀。夫復過之。婦忽哭曰：沒人知我痛癢。夫問為何。妻曰：你在門前經過兩次。竟不進來一望。知甚痛癢。

○ 夜約

有夫約婦是夜當盡興。至夜夫因醉睡去。妻候之良久。因搖醒之。謂曰：你醉了。日間所言。且莫罷。

○ 燒香

夫婦同臥。夫有慾心。妻曰：不可。汝明早要某廟燒香。須自志誠。已而夫睡去。妻甚悔之。忽聞窗外雨聲。乃蹴夫醒曰：你聽麼。造化到了。

○ 反目

夫妻反目。分頭而睡。夜半妻欲動而難于啟口。乃摸夫腳。問曰：這是甚物。夫曰是腳。妻曰獃東西。既是腳該放在腳蜪裏去。(蜪，音陶)。

○ 腹痛

一婦臨產。腹痛甚。謂夫曰：都是你帶累我的。怨詈不止。夫呵之曰：娘子省得你埋怨。過這一次。我閹割了罷。妻復罵曰：臭烏龜。一時纔覺可些。你又來氣我了。(罵語須作病聲方妙)。

○ 當卵

一婦攬權甚。夫所求不如意。乃以帶繫其陽于後。而誑妻曰：適因某用甚急。與你索不肯。已將此物當銀一兩與之矣。妻摸之。果不見。乃急取銀二兩付夫。令速贖取。夫訝其多。妻曰：鋪中如有別人當絕下大些的。貼換一張也好。

○ 祈神

有病陽萎者。具牲醴禱神。巫者祝曰：世陽世陽。願得卵硬如鎗。病者曰：何敢望此。妻從屏後呼曰：費了大錢大陌。也得如此。

○ 男女胎

問成胎何以或男或女。答者曰：行房時。左腳起為男。右腳起為女。其人沉吟曰：我得之矣。下次行事時。只搇下他右腳便了。(搇，去按也)。

○ 穩生男

問如何方穩生男。紿之者曰：并二子納戶中。無不胎矣。夜如其言。納左則右出。納右則左復出。恨曰：便生出兒子來。也是箇強種了。不如罷休。

○ 藥名

一人久客歸。妻已育三子矣。訝其何以不夫而孕。妻曰：思君之極。當是結想所成。故命名皆有深意。長曰：遠志。想你出行也。次曰：當歸。想你歸也。又次曰：茴鄉。想你回也。夫曰：我若再做幾年客。家裏開得一箇生藥舖了。

今正開生藥舖。足下亦是一物。問何物。曰：敗龜板。

○ 官話

有好闝者。妻謂之曰：我看妓家容貌。也只平常。你愛他有甚好處。夫曰：我愛他官話好聽耳。妻即應云。這也何難。

一說客對妓嫌口闊者。因述俗諺云。口闊陰門大。妓即撮口罵曰：小猢猻。

○ 鄰人看

一婦訴其夫曰：鄰某常常看我。夫曰：睬他甚麼。婦曰：我今日對你說。你不在意。下次被他看上了。不關我事。

○ 二婦績麻

二婦東西相對績麻。東婦云。我生平未得縱欲。得硬卵一籃。方快意耳。西婦曰：我只要軟卵一籃。東婦云。軟的要他何用。西婦曰：一籃軟的。硬起來卻是兩籃了。

○ 訟奸

有婦訴官云。往井汲水。被人從後淫污。官問云。那時汝何不立起。答曰：若立起。恐忒了出來耳。

○ 雍熙寺僧

雍熙寺和尚。奸一婦。婦呼四鄰來救。和尚曰：本寺從無四鄰。東是大帝廟。西是城隍廟耳。婦乃連呼廟廟。(廟同妙)。

○ 頭婚妾

一人娶妾。必欲求處子。或教之曰：初夜但以卵示之。若不識者。真處子矣。如其言。握以問妾。妾曰：柳齊也。怒曰：號都曉得不真不真。逐去之。再娶一女。問如前。以此物對。又怒曰：表都曉得。一發不真。復逐去。最後娶一年極少者。問如前。曰：我不識。曰：此卵也。其女曰：不信道卵是這一點點兒。

末句。一云。從不曾見此小卵。亦好。

○ 屁婢

一婢偶于主人前撒屁。主怒欲笞之。見其臀甚白。偶動火。反與之狎。明日主在書室。忽聞叩門聲。問之。乃此婢也。問其來何為。答曰：我適間亦撒一屁矣。

○ 哭天

一婦問夫死哭天何說。答者曰：交合時。夫在上。故曰天。婦沉吟久之。悟曰：可知道妻死亦有時哭天。

○ 搧屍

一婦新喪夫。親戚往探。見婦方舉扇搧屍。問其故。對曰：我的天。臨終之際分付我待他冷冷。

如此性急。倒不如乘熱。

○ 咬牙

有姑媳俱孀居。姑常謂媳曰：做孤孀。須是咬緊了牙管過日子。未幾。姑與人私。媳以前言責之。姑張口示媳曰：你看。也得我有牙齒方好咬。

○ 再醮

有再醮者。初夜交合。進而不覺也。問夫進未。夫曰：已進矣。遂顰蹙曰：如此我有些疼。

○ 爬灰

一翁謂媳曰：娘子竈中灰已滿矣。如何。媳漫應曰：爬了就是。翁遽曰：娘子親口許下的。莫賴。

○ 換牀

一翁欲偷媳。媳與姑議之。姑云：不妨，今夜你躲過，我自有處。乃往臥媳牀。而滅火以候之。夜深。翁果至。認為媳也。雲雨極歡。既畢。嫗謂翁曰：老賊。今夜便換得這張牀。如何這等高興。

一說嘲賣古董者云。嫗代媳臥。翁往摸之。嫗乃夾緊以自掩。翁認為媳。極言譽之。以為遠出婆上。嫗罵曰：臭老賊。舊東西也不識。賣甚古董。

○ 父子論理

翁方偷媳。其子撞入見之。責其父不通道理。父云。有甚不通。你睏了我的媳婦。我怎不睏你的家婆。

○ 陰痣

相者云：婦人陰門有痣，必生貴子。一人喜云：果爾，則家嫂乃貴相也。曰：令嫂有痣。兄何以知之。答曰：家父與房下說。房下與學生說。

○ 雷打

有客外者。見故鄉人至。問鄉中有甚新聞。曰：某日霹靂震死數人。都是偷媳婦的。其人驚問曰：家父無恙乎。答曰：令尊無恙。令祖便棄世了。

○ 偷阿姨

一貧士留小姨宿。而別無鋪陳。乃置腳後。夜半偷之。小姨訴于父母。士曰：非也。乃腳指誤犯耳。小姨連聲罵曰：臭烏龜。臭亡八。弗信道腳指頭光踢躂。弗信道腳指頭熱閘閘。弗信道腳指頭無指甲。弗信道腳指頭毛搭煞。弗信道腳指頭對子裏面只一噆。翁招嫗謂曰：老媽。說起來是卵了。

## 卷十‧形體部

墨憨子曰：唐伯虎先生自題小像云。我問你是誰。你原來是我。我本不認你。你卻要認我。我少不得你。你卻少得我。你我百年後。有你沒了我。夫既百年同盡。則西施嫫母。均付之一笑。可矣。集形體部。

○ 長面

有失去馬鞍者。見一人面長而凹。認以為鞍也。執之。其人曰：此吾面也。爭辨不已。將往聽斷于官。有行人問知其故。謂長面人曰：勸兄賠他些價罷。若經官。定是斷給。

○ 老面皮

眾閒論世間何物最硬。或言石。曰：石可碎也。或言金。曰：金可鑿也。最後一人指有鬚者曰：惟老兄鬚最硬。金石不如。問其何說。答曰：你看這一副面皮裏面。虧他鑽了出來。

或以此嘲有鬚者。復之曰：足下面更老。這等硬鬚還鑽不過。

○ 番臉

暑月無帳。復惜烟條費。忍熱擁被而臥。蚊噆其面。鄰家有一鬼臉借而帶之。蚊口不能入。謂曰：汝不過省一文錢耳。如何便翻了臉。

末句。或云。如何就放出老面皮來。亦可。

○ 麻

俗云。腳麻腳麻上鼻頭。謂以柴芒貼鼻端。即止。一人遍貼額上。人問為何。曰：我屁股都是麻的。

有姓王而麻者。或嘲之云。一蒙師止識一王字。主人適姓王。有三兒求命名。乃于王字上加一點。問傍人識此字否。曰是主字。師接口曰：正是主字。即命長徒曰王主。又于王字右加一點。問如前。應曰：玉字也。復接口曰：正是玉字。即命次徒曰王玉。至第三徒左加一點問人。則曰無此字。再加右點問人。又曰無此字。上下左右皆點。又云無此字。乃亂點曰：喚他王麻子便了。

○ 近視

兄弟三人皆近視。同拜一客。登其堂。上懸「遺清堂」扁。伯曰：主人病怯耶。不然何為寫「遺精室」也。仲曰：不然主人好道。故寫「道情堂」耳。二人爭論不已。以季弟少年目力。使辨之。季弟張目曰：汝二人皆妄。上面那得有扁。

又

近視者臨河見藁薦浮來。認以為柴船也。呼渡不應。跳其上溺矣。乃曰：你便不肯渡我。你的柴也翻在水了。又見綳魚。疑為鴨蛋。握之而腹癟。訝曰：如何小鴨恁出得快。

又

某家設席。同上坐者二人。一瞎左目。一瞎右目。已而有客近視者至。竟至前席。良久。私問同席者曰：上席那闊面孔的朋友是誰。

嘲近視詩云：笑君雙眼忒希奇，子立身邊問是誰。日透窗欞拿彈子，月移花影拾柴枝。因看畫壁磨傷鼻，為鎖書櫥夾住眉。更有一般堪笑處，吹燈燒了嘴唇皮。

○ 瞽

一瞽者與眾人坐。眾有所見而笑。瞽者亦笑。眾問之曰：何所見而笑。瞽者曰：你們所笑。定然不差。

世人皆謂此瞽可笑。不知凡依樣畫葫蘆。蹈襲舊時文套子。及隨人腳跟做事者。皆此瞽耳。

又

二瞽者同行。曰世上惟瞽者最好。有眼人終日奔忙。農家更甚。怎得如我們心上清閒。眾農夫竊聽之。乃假為官人。謂其失于迴避。以鋤欛各打一頓。而呵之去。隨復竊聽之。一瞽者曰：畢竟是瞽者好。若是有眼人。打了還要問罪。

○ 聾

有近視者。拾火爆一枚。就燈認之。觸火而響。傍有聾子，拊其背問曰：汝方纔拾甚麼東西。在手就散了。

又

一醫者重聽。至一家看病。病人問蓮心喫得否。醫者曰：麵筋喫不得。病者曰：蓮肉也。醫曰：鹽肉也少喫些。病者曰：先生耳朵是聾的。醫曰：若裏股內紅的。還須防他生橫痃。

○ 諱聾啞

聾啞二人各自諱。聾見啞者。懇其唱曲。啞者知其聾也。乃以唇開合而手為按節狀。聾者側耳良久。見其唇止。即曰：久不聞佳音。今番更進。

英雄欺人。不免有此。莫笑聾啞漢也。

○ 赤鼻

有見長下頰者。曰：我欲借你面上搭一鷹架。其人駭曰為何。曰：要拆你的下頰。其人曰：下頰如何拆得。曰：下頰拆不得，鼻頭如何拆(赤)了。(吳語赤拆同音)。

又

白眼與赤鼻頭相遇。謂赤鼻頭曰：足下開染店。大費本錢。鼻頭都染作大紅。答曰：不敢。也只淺色而已。怎到得尊目漂白得好。

○ 齆鼻

黃鼠遇狗追趕。即撒屁以觸其鼻。有雄鼠覓食田間。一犬逐之。鼠極力跑脫。至穴。訴之雌鼠。雌鼠曰：汝防身屁何在。曰：連撒數屁，彼全不理。雌鼠曰：我知道了。是箇齆鼻狗。

又

甲乙俱齆鼻。甲致柬于乙。畫枰、尺、笤箒各一件。乙見之。便曰：枰(請)尺(吃)箒(酒)。答柬畫蜈蚣一條。斧一柄。甲見之。點頭曰：蜈(無)蚣(功)斧(夫)。

看這兩人千古知己。合扳做兩親家。或笑曰：如今有病痛的鼻頭。越要扳好親家哩。

○ 鬍𩯽

或看審囚回。人問之。答曰：今年重囚五人。俱有色認者。一痴子。一顛疾。一偏瞎。一多𩯽鬁也。問如何審。答曰：只多鬚與𩯽鬁要決。餘免死矣。又問何故。答曰：痴弗殺。顛弗殺。鬍子搭𩯽殺。

痴弗殺四句。皆吳下俗語。搭𩯽殺，本作搭莿撒，鬍貌，言齷齪也。

○ 𩯽鬁

北地多梨。北人至南。索梨食不得。南人因進蘿葡曰：此吾土產梨也。北人曰：不甚中喫。只合叫做臭辣梨。

○ 鬍子愁窮

有鬍子愁窮。其友謔之曰：據兄家事。不下二千金。何以過愁若此。鬍子曰：二千金何在。友曰：兄面上現有千金了。難道令正沒有些私房。

就真有二千金的。若一毛不拔。與那窮鬍子何異。

○ 請鬍子

有寡婦將再醮。夜坐淨盆。自視其私謂曰：阿鬍子。明日就有東西喫了間壁鬍子應曰：娘子。他家未曾請我。

此等席。撞之何妨。

○ 春畫

一人見春畫。曰：此非春畫。乃夏畫也。不然。何以赤體。又一人曰：亦非夏畫。乃冬畫也。問何以知之。答曰：你不見鬍嘴呵凍筆頭。

呵凍筆。寫甚麼。曰：這鬍子一些墨水沒有。定寫出白字來了。

○ 一般鬍

有嘲鬍子者曰：論語一書皆講鬍子也。不亦悅乎。不亦樂乎。不亦君子乎。這三箇乎。是好鬍。為人謀而不忠乎。與朋友交而不信乎。傳不習乎。這三箇乎。是不好鬍。君子者乎。色莊者乎。這兩箇乎。一好一不好。或問使乎使乎如何講。曰：上面的鬍與下面的鬍一般的。

○ 鬍子答嘲

顏子、子路與伯魚三人私議曰：夫子惟鬍。故開口不脫乎字。顏子曰：他對我說回也其庶乎。子路曰：他對我說。由。誨女知之乎。伯魚曰：他對我說。女為周南、召南矣乎。孔子在屏後聞之。出責伯魚曰：回是箇短命的。由是箇不得好死的。也罷了。你是我的兒子。也來嘲我。

舊有十鬍子語。各引四書中哉字一句甚佳。因附記于此。
鬍子一。我未上頭你先出。是天下莫早于一鬍子。一鬍子曰：時哉時哉。
鬍子二。一逢考試預先剃。是天下莫詐于二鬍子。二鬍子曰：豈予所欲哉。
鬍子三。炒黑芝麻滿面攤。是天下莫穢于三鬍子。三鬍子曰：此物奚宜至哉。
鬍子四。拍子辮子無意思。是天下莫勞于四鬍子。四鬍子曰：予豈好辨哉。
鬍子五。風吹倒捲如老虎。是天下莫猛于五鬍子。五鬍子曰：彼烏敢當我哉。
鬍子六。朝朝夜夜防火燭。是天下莫險于六鬍子。六鬍子曰：水哉水哉。
鬍子七。未曾喫粥你先濕。是天下莫累于七鬍子。七鬍子曰：爾焉能浼我哉。
鬍子八。一場相罵連根拔。是天下莫痛于八鬍子。八鬍子曰：是何傷哉。
鬍子九。陰陽二毛稱好友。是天下莫尊于九鬍子。九鬍子曰：烏得有其一以慢其二哉。
鬍子十。下爬匡當摸弗出。是天下莫暗于十鬍子。十鬍子曰：且君之欲見之也。何為也哉。

○ 無鬚

蝦或前跳。或卻走。一稚子問曰：何處是蝦頭。答曰：有鬚者是頭。無鬚者是屁眼。

○ 黃鬚

一人鬚黃。每于妻前自誇黃鬚無弱漢。一生不受人欺。一日出外。被毆而歸。妻述前語笑之。答曰：他的鬚是通紅的。

○ 臭嘴

或行酒令。俱要就身上說一必不然之事。一人云。腳面虧得在前。若在後。被人踏住。怎麼好。一人云。鼻孔虧得向下。若向上。雨落在內。怎麼好。一人云。屎孔虧得在臀。若在面。臭氣觸人。怎麼好。主令者曰：此句該罰。屎孔儘有生在面上的。

或謂口過者曰：別人也罷。虧你自家的鼻頭。如何過了。旁人代對曰：做了他的鼻頭。隨你臭只索耐他。此語可嘲臭家主。

又

或訴人曰：昨夜悔氣。與某同寢。患其善屁。只得做一頭睡。而口復臭甚。藏頭被內則屁臭。舒頭被外則口臭。徹夜展轉。苦不可言。捱至天明。纔小寢耳。問畢竟如何睡着。曰：只得在被內了。

或問治口過有良方乎。答以喫大蒜最良。問者訝其臭。答曰：大蒜雖臭。臭得正路。

○ 懸疣

一人項有懸疣。因取涼夜宿神廟。神問此何人。左右答云。蹴氣毬者。神命取其毬來。其人失疣。不勝踊躍而出。次日又一疣者聞其故。亦往廟宿。神問之。左右仍對如前。神曰：可將昨毬還他。

此與舊話倏丟丟同意。倏丟丟者。稚子謂狗叫子也。客有攜至京師者。上聞其聲悅之。召客進覽。問何名。曰：倏丟丟。問其價。客妄索千金。即以千金買焉。他客聞之羨甚。適番人牽千里馬。求售。此客念倏丟丟一文錢耳。且得厚酬。若千金之馬。數萬金必可得。因傾囊市之。而賂內監以獻。上命太僕審價。僅判千金。客不敢飾。然猶幸不虧本。及領價。上曰：倏丟丟我已吹厭了。交易與他罷。

○ 矮

矮人乘舟去遊。因閣淺。自起撐之。失手墜水。水沒過頂。矮人起而怒曰：偏我閣淺閣在深處。

有持大扇者。遇矮子。戲以扇置其頭。曰：欲借兄作扇墜耳。矮子大怒。罵曰：直娘賊。若拿我做扇墜時。我就兜心踢你。

又

一矮子新婚上牀即親嘴百餘不止。婦問何故。答曰：我下去了還有半日纔上來哩。

○ 胖

胖子不便行房。使其妻仰坐椅上。身就之。而婢從後雅之。曰推。曰：再推。即回顧婢曰住。

○ 駝

有駝子赴席。泰然上坐。眾客既齊。駝子自覺不安。復趨下謙遜。眾客曰：大(駝)叔請上。姪(直)輩(背)怎敢。

○ 醜

一人平昔善做鬼臉引人笑。死見閻王。王問曰：汝平日有何長。以鬼臉對。王曰：人說我是鐵面閻王。若引得我笑。當送汝生天。方動臉。王即大笑。乃命牛頭馬面送之。至中途。跪告曰：大王平日利害。我輩若做得鬼臉引得他笑。愁甚刑罰。千萬教我。其人曰：不知你學得鬼臉否。且把臉來我看。既看。曰：你勾了。

○ 臭腳

一修足者。脫足。臭甚。遽以手搧之。問何不修。曰：姑俟其冷。

又

一人方款客。忽聞臭甚。呼童子問之。童子附耳曰：是娘子脫腳。其人低聲沉吟曰：即脫腳，臭未必至此。此童子復附耳曰：兩腳俱脫耳。

○ 大腳

有大腳婦乘轎。置腳于外。轎夫恥之。懇其縮進。婦曰：若是縮得進。何消你說。

○ 責臀

一官好拿閒人。有行野者。值官來。惶迫無計。欲匿道旁空樹中。先有一人在內。乃僅匿其首。官過。命隸擒來。其人死掙不出。遂令掀衣責臀。樹中人問曰：官過否。喫打者曰：且莫側聲。外邊正打閒人哩。

此人少年定是箇幸童。問何以知之。曰：他把屁股只當做別人得。

○ 巨卵

人有浴于水者。一人拱立。候其浴畢穿衣。即鞠躬問曰：老嫂何修。浴者駭問其故。曰：偶見兄陽物甚巨耳。浴者曰：罪過。拙荊是奉齋的。其人吐舌曰：還要修哩。

又

有病死而冥王罰為驢者。其人力辨得直。許復故形還魂。因行急。猶存驢卵未變。既醒。欲再往懇復全體。妻勸止之曰：鬍閻王不是好講話的。苦正着罷。

又

鐵匠、柴行與樂戶三人言志。鐵匠曰：欲得屋大磁石一塊。不拘鋤頭斧頭。自然都吸來。不消買鐵。柴行曰：欲得屋大琥珀一塊。不拘茅草松箍。自然都吸來。不消買柴。樂戶曰：欲得驢子大卵袋一張。不拘丫頭婆娘。自然都吸來。不消買粉頭。

痴烏龜。大卵當不得銀子用的。

○ 小卵

或見卵極小者。戲之曰：虧你令正如何熬過了。旁一人解曰：他只道普天下卵都只如此耳。小卵者辨曰：不然。我房下曾道來說，小卵別有一種好處。

○ 問卵

一官升職歸。謂妻曰：我的官又大些了。妻曰：官大。不知此物也大些否。官曰：奶奶。左右我的大。你也大了。

又一人命妻造鞋而小。慍曰：你當小不小。偏小在鞋子上。妻答曰：你當大不大。偏大在腳上。

○ 陽萎

有病陽萎者。一夜。偶硬。甚喜。比至腹仍萎矣。妻問爬起何為。答曰：我想要裏牀睡。

○ 貴相

有家人婦得愛于主人者。同伴私問其狀。答曰：貴相真是不同。問何以見之。答曰：卵袋都是綿團一般的。妓家呼闝客為綿團。亦本此。

有父子同私一家人婦者。子未帖席。而父已在戶外矣。婦乃匿小主于牀下。而納主人。未幾。聞夫履聲。主人跼蹐甚。婦曰：無傷也。若持扊扅而色怒以出。我自有說。主如其言而去。夫入房問故。婦曰：小主得過于翁。翁持挺欲撻。故來覓耳。問小主何在。妻指牀下曰：躲在此。

○ 癟東西

一老人。取幼婦雲雨間。對婦云。願你養一兒子。婦曰：兒子倒養不出。只好養箇團魚。其夫問故。答曰：這樣癟(鼈)東西。如何不養團魚。

○ 鸛鼈交

老鸛見鼈。欲淫之。而苦長短之不及。乃令鼈立田岸而以己足陷泥中相湊。既合。鼈回顧曰：看你頭已白了。有甚高興。鸛曰：愛你鼈(癟)屄耳。

○ 屄篤(松江人呼屄為篤)

一人問其友曰：同一陰物。或稱屄。或稱篤。何也。友曰：毛而瘦者為屄。光而肥者為篤。因問令正有毛乎。無毛乎。其人即喝曰咄。(咄篤同音)。

○ 善屁

有善屁者。往鐵匠鋪打鐵搭。方講價。連撒數屁。匠曰：汝屁直恁多。若能連撒百箇。我當白送一把鐵搭。其人便撒百屁。匠乃打成送之。臨出門。又撒數箇。乃謂匠曰：這幾箇小屁。乞找幾隻六錚釘。

○ 椅響

一人方陪客。偶撒一屁。愧甚。欲掩之。乃連以指磨椅面作響。客曰：還是第一聲像。

○ 鑿頭

數人同舟。有撒屁者。眾疑一童子。共鑿其頭。童子曰：阿彌陀佛。別人罷了。虧那真正撒屁的。擔得不起。也來鑿我。

○ 祖師殿

祖師殿中忽聞屁臭。眾互推不認。乃推祖師曰：汝為正神。受萬方香火。如何撒屁。祖師驚起辨曰：尚有四將。何獨推我。四將亦辨曰：尚有龜蛇。何獨推我。蛇欲辨而口不能言。乃努嘴向歸者數四。

原來撒屁的是烏龜。

○ 嘿

或行酒令。要嘿乾。一客撒屁。糾之曰：不默。其人欲辨。方開口。復糾曰又不嘿。

## 卷十一‧謬誤部

墨憨子曰：嘗聞詞隱先生論曲。家之誤云。有名周惟盛者。吳音盛與臟同。因呼為周惟臟。後又譌為周皮匠。未幾逕稱為周師父矣。又有童子報新聞于主人曰：頃過學院門。見一黑面秀才。倒步而入背宗師而跪。宗師命撲其肚皮。是何為也。主人疑而察之。則一士以反帶儒巾被責耳。事之可笑多有若此。何必聚三十六州鐵。乃打成一錯乎。集謬誤部。

○ 訟失牛

有訟失牛于官者。官問幾時失的。答以明日。吏不覺失笑。官怒。指吏曰：是你偷在那裏。吏乃灑兩袖曰：憑老爺搜。

○ 揵踢

一童子弄揵子。偶踢下井。乃俯視井。對影哭曰：還了我。父問之。訴曰：揵子為井中兒所收。父亦臨井。見己影謂曰：汝家兒子要踢揵子。我家兒子難道不要的。

○ 行令

一人出令曰：春雨如膏。或疑為糕也。曰：夏雨如饅頭。或又疑為夏禹也。曰：周文王像塔餅。

又

眾至一家祝壽。飲酒間。行令各說壽字一句。一人喊云。壽夭莫非命。眾譁曰：是何言也。以大鐘罰之。即曰該死該死。

○ 拜帖

或謂友曰：某人甚是不通。清早來拜我就寫了晚生。其友曰：這還差不遠。還有秋間拜客。寫春生的。

○ 較歲

一人新育女。有以二歲兒來作媒者。其人怒曰：我女一歲。渠兒二歲。若吾女十歲。渠兒二十歲矣。安得許此老壻。妻聞之曰：汝誤矣。吾女今年雖一歲。明年便與彼兒同庚。如何不許。

○ 看鏡

有出外生理者。妻囑回時。須買牙梳。夫問其狀。妻指新月示之。夫貨畢將歸。忽憶妻語。因看月輪正滿。遂買一鏡回。妻照之。罵曰：牙梳不買。如何反娶一妾。母聞之。往勸。忽見鏡。照云。我兒有心費錢。如何娶個婆子。遂至訐訟。官差往拘之。見鏡慌云。如何就有捉違限的。及審。置鏡于案。官照見。大怒曰：夫妻不和事。何必央鄉宦來講。

○ 四人趁船

一齆鼻。一鐵匠。一皂隸。一代打人。同宿舟中。夜半。齆鼻者鼻中作聲，如風囊搧火狀。鐵匠驚起。連換打打。隸以為打人也。即吆喝曰：數。代打者急曰：饒得一板也是好的。

○ 才人

一官人有書義未解。問吏曰：此間有高才否。吏誤以為裁衣人姓高也。應曰：有。即喚進。官問曰：貧而無諂如何。答曰：裙而無襇。使不得。又問富而無驕如何。答曰：袴而無腰。也使不得。官怒。喝曰：唗。答曰：若是皺。小人有熨斗在此。(唗皺俗音同)。

○ 陸先生

有念甪直為角直者。人教以甪音陸。後見有賣角先生者。因呼為陸先生。

陸先生奉嘲勿怪。做得角先生。儘受用了。

先生。父兄也。此號豈可加于褻器。昔有好唱者。曲不離口。適借坐卜店。目視敗龜板。唱云。好似我雙親模樣。怎穿着破損衣裳句。遂為笑談。角先生之名。何以異此。呼為角生。不亦雅乎。

吳中向來有三先生之號。館于申閣老家者(吳語角音同閣)。曰角先生。館于吳一郎(王氏富僕家者)。曰蘿蔔絲(吳人呼僕為蘿蔔，絲音同師)。館于兪化(酒肆有名者)家者。曰教化子。三名甚巧。

○ 頭巾

一僕隨主人應試。巾箱偶墜。呼曰：頭巾落地矣。主人曰：落地非佳話。宜呼為及第(地)。僕頷之。既拴好。因復曰：今後再不及地了。

○ 藁𥤆

貧家蓋藁𥤆。小兒子不知諱。父撻而戒之曰：後有問者。但云蓋被。一日父出見客。而𥤆草掛鬚上。兒從後呼曰：且除面上被。

○ 囤心黃

有貧而喜誇者。客至留飯。呼內曰：須取囤心黃作飯。及飯至。粗糲耳。方嗔責間。內遽曰：遍處糴囤心黃沒有。胡亂喫些罷。

○ 海獅

一人見賣海獅者。喚住要買。問曰：許多錢一斤。賣者笑曰：從來海獅是量的。其人即喝曰：這難道不曉得。問你幾箇錢一尺。

○ 豬婆肉

有賣豬母肉者。囑童子諱之。已而買肉者至。童子遽謂曰：我家並非豬婆肉。其人覺之。不買而去。店主怒曰：我分付過。如何反先說起。乃鑿其頭兩下。少焉。又一買者至。見肉。問曰：此肉好似豬婆肉。童子謂主人曰：你聽。這難道也是我說的。

與舊話此處無銀三十兩。同意。

○ 攘羊

一婦攘鄰家羊一隻。匿之牀下。囑其子勿言。已而鄰人沿街叫罵。其子曰：我娘並不曾偷你羊。婦惡其惹事。以目睨之。子指其母言曰：你看我娘這雙眼，活像牀底下這隻羊。

○ 官語

有兄弟經商者。學得一二官話。將到家。兄因如廁。暫留隔河。命弟先往見父。父一見問曰：汝兄何在。弟曰：撒屎。父驚曰：何處殺死。答曰：河南。父方哀苦。而兄適至。父遂罵其次子曰：汝何妄言如是。曰：我官話耳。父曰：如此官話。只好嚇你爺。

○ 跪

有祖督孫過。命跪階下。其子見而憐之。亦跪不起。祖曰：兒為孫謝耶。答曰：汝難為我兒。我那得不難為汝兒。

亦是孝子。亦是慈父。若此子喫鄉飲酒儘通。

○ 劈柴

父子同劈一柴。父執柯誤傷子指。子罵曰：老烏龜。汝眼瞎耶。孫在旁。見祖被罵。意不平。遽曰：直娘賊。不識道理。父親可是罵得的。

○ 整嫂裙

有嫂前行。而裙夾于臀縫。叔從後掣整之。嫂顧見。疑調之也。大怒。叔躬身曰：不必怒。待小叔照舊放進。不差一些兒便罷。

有奉泰水之命。以房典銀。既成交。而房價未足。壻為作柬促之。柬云。岳母房事。至緊至緊。早晚望公一處以救其急。尤可笑。

○ 牀榻

有賣小木家火者。夫遠出。使婦守店。一人往買其牀。還價既少。而銀水又低。爭值良久。勉強售之。次日。復來買榻。婦謂之曰：你昨日牀上。討盡我的便宜了。今日榻上又來。

○ 鄰家做功德

一孤兒見鄰家做功德。謂孀母曰：間壁某阿伯死了。喚許多和尚在家乒乒乓乓。偏我家冷靜如此。母曰：我兒。掙得做娘的有箇好日。也會凸起了肚皮。叫些和尚在家乓乓的。

○ 米

一少年私鄰家之婦。聞叩門聲。知夫歸。迫甚。婦議以布囊盛之。懸于牀側。夫問及。則紿以米。議定。啟門納夫。夫見囊。覺其有異。問是何物。妻惶懼不即對。夫厲聲再問。少年不覺于囊中應曰：米。

○ 撒半價

客有欲買蘇州貨者。或教之曰：蘇州人撒半價。視其討價。半酬之可也。客信之。至綢緞店。凡討二兩者。只還一兩。討一兩五錢者。只還七錢五分。店主恨甚。謂客曰：若如此說。不消買得。小店竟送兩疋與足下罷了。客拱手曰：不敢不敢。學生只領一疋。

又

或問蘇州人曰：尊姓。答曰姓陸。曰：是三老官人了。又問住房屋幾間。答曰：五間。曰：是兩間一披了。又問宅上更有何人。答曰有拙荊一人。其人背曰：是與人合討的。

○ 髮換糖

一人見以髮換糖者。謂凡食皆可換也。晨出。藏髮一料以往。遇酒肆。因入飽餐。餐畢。以髮與之。肆傭皆笑。其人怒曰：他人俱當錢用。到我偏用不得耶。爭辨良久。肆傭因撏髮亂毆。其人徐理。髮言曰：整料與他不要。倒在我頭上亂搶。

○ 髮換引線

有戴破帽破網者。途中見人。呼破帽子換銅錢。急取帽袖之。再呼破網巾換銅錢。復急脫網巾袖之。又呼亂頭髮換引線。乃大怒曰：你這人無禮。忒尋得我要緊。

○ 進士弟

一進士之弟頗橫。怨家罵曰：汝兄自登黃甲。初何關汝。答曰：不見牌額上寫「進士弟」(第)耶。

又

有懸進士第額于大門者。一鄉人見之。沉吟曰：齋扁只兩字。如何有三字。乃問人曰：阿哥。借問一聲。此三字是齋齋扁。還是齋扁扁。

○ 梅花

有不落款梅花一幅。或見之。極贊其真。人問曰：你曉得甚人畫的。只管贊他是真蹟。答曰：張敞。

○ 不識貨

徽人有開典鋪而不識貨者。一人以單皮鼓來當。喝云：皮鑼一面。當銀五分。有以笙來當者。云：紫竹酒壺一把。當銀五分。有當笛者。云：絲緝火通一枝。當銀一分。後有持了事帕來當者。云：虎貍斑汗巾一條。當銀三分。小郎問曰：朝奉，要這物何用。乃云：留他抹抹嘴也是好的。

了事帕。古謂之淫籌。蓋一用不再也。今呼為陳媽媽不知何義。有嘲姓陳者云。或問婦人淨帕何名。答曰陳媽媽。然則男風所用又何名。曰：這叫做陳官人。

又

二醫同走。見有攜鰻及團魚賣者。一醫指鰻云：賣這條烏梢蛇與我。一醫笑云：鰻也認不出，倒不如買了這穿山甲罷。

不但不識藥，連團魚、鰍鱔也不曾見面的。

## 卷十二‧日用部

墨憨子曰：人之日用。莫切于耳目口鼻四肢。然用而忘其用者。一之也。夫一之。猶有笑焉。況其外者。集日用部。

○ 破網巾

有見人網巾甚敝。勸令修補。其人喚匠至。即于坐上伸頭令修。匠請除下。應曰：若除下。散矣。

又

有見人網巾太舊者。謂之曰：兄身上何乃有仙氣。試檢看。指網巾曰：此是也。即日要昇天矣。其人訝曰：網巾何以成仙。曰：你看他那一處修不到了。

又

一人網巾破。用布補之。久而布多于騌矣。或曰：如此網巾。帶之熱否。答曰：難道布唐巾不帶了。

此與皮補鞋說難道靴不穿了同意。又一人蒲鞋破。屢用皮補。或見之。訝曰：你的皮鞋。如何帶些蒲在上。

○ 希網巾

有見人帶希網巾者。訝之曰：尊頭要送與何人。其人不解。問之。答曰：既不送人。如何套盤絡在上。

○ 破帽

有見人戴破帽者。揖之曰：乞公一小帽。其人曰：何得有此。曰：難道尊帽只開花。不結子的。

○ 管衣服

有裸體捧茶者。僅懸一瓦遮其前。客訝之。問此何人。主人曰：小僕也。客曰：兄何時收用的。主人曰：收之歲餘矣。飯是他自喫。家下只照管他衣服耳。

一說。少頃換茶。此僕更以荷葉遮前而出。主人曰：小僕儘可用。恨他好勝。如此荒年。還要脫換衣服。

○ 破衣

一人衣多破孔。或戲之曰：君衣好似棋盤。其人笑曰：不敢欺。若着着。還要打劫(結)哩。

○ 鞋襪訟

一人鞋襪俱破。鞋歸咎于襪。襪亦歸咎于鞋。相與訟之于神。神亦不能決。乃拘腳跟證之。腳跟曰：小的一向逐出在外。何由得知。

鞋襪都該歸咎于腳跟。問何故。曰：都被老腳跟摩壞了。

一人見破襪者。戲謂曰：你的鞋子在那裏滾。其人不解。問之曰：襪都抪出來了。

○ 襪

一人襪破無底。跳一水缺。襪從腳面墜下。旁人見之呼曰：老兄轉來。拾了襪去。其人穿襪謝曰：不遇兄這般好人。幾失此襪矣。家中有舊襪一雙。當以相謝。

原來無底的是他新襪。可笑。有狎客氈襪太敝。眾欲舉以為笑。乃出令曰：視襪有破孔者。每孔浮一太白。狎客陰貫二襪于股。伸足曰：我今日不曾穿襪出來。

○ 筆管襪

時興筆管襪。言極窄也。有買襪者。屢易而嫌寬不止。店主曰：公若要如意。何不去尋漆匠。問其故。答曰：不用穿襪。只白染了兩腿。豈不妙。

○ 喫着

有曳瓜皮出城者。遇曳破草鞋者于途。問曰：爾將此何用。曳鞋者曰：我以破甚者供燎爨之用。擇其好者穿之。因問汝曳瓜皮何用。曰：你要穿好的。我豈不要喫好的。

末二句。或只云：單許你穿好的麼。亦蘊籍。

○ 屬犬

一酒客訝同席者飲啖太猛。問其年。對以屬犬。曰：早是屬犬。若屬虎。連我也都喫了。

又有道人。願捨身夜餧虫蚊。大士試其誠。化為虎欲啖之。道人大叫曰：別客可請。今晚這東道難做。

又有一人遇餓虎。將遭啖。哀懇之曰：圈有肥豬。願以自代。虎許之。隨至其家。喚婦取豬啖虎。婦不舍。曰：所存豆腐頗多。亦堪一飽。其人曰：罷罷。看這一箇主客。可是喫素的。

○ 合桌

甲乙同席。甲大啖。問乙何不動箸。乙曰：小弟想還有一桌。甲曰：弟與兄是合桌的。乙曰：兄也曉得是合桌的麼。

一說。甲問乙曰：兄如何筯也不動。乙還問曰：兄如何動也不住。

○ 索燭

有與善啖者同席。見盤中且盡。呼主翁索燭。主翁曰：得無太早乎。曰：我桌上已不見了。

○ 人禱

一神險惡。賽者必用人禱。有黠者挖供桌中一孔。而伸頭其內。俟神舉筯。頭忽縮下。神大怒。罵曰：這般小鬼都是賊。方纔動手。如何嘎飯就沒了。

或問險惡神有名手。余曰：此盡盤將軍也。

○ 撒網

或見善啖者。頃刻餚盡。復以筯撈取其餘。乃急除網巾擲之。驚問其故。答曰：你到不如撒一網罷。

○ 日食

有客他鄉者。問本鄉逢月食如何護日。以府縣公服率軍校持兵擊鼓為對。因問客曰：貴鄉同否。客曰：敝處不然。只是善求。問如何善求。曰：合掌了對黑月說道。阿弥陀佛。喫得勾了。剩些罷。

○ 豆腐

一人留客飯。止豆腐一味。自言豆腐是我性命。覺他味不及也。異日至客家。客記其食性所好。乃于魚肉中各和豆腐。其人擇魚肉大啖。客問曰：兄嘗云豆腐是性命。今日如何不喫。答曰：見了魚肉。性命都不要了。

有好食魚肉者。謂人曰：人生只受用一飽。死後惟此腹隨我耳。一人曰：我見異汝。即不飯魚肉。死後□此腹不隨我。余謂好食魚肉者。說此腹隨我。甚謬。只生前便不隨他了。或問何以不隨，余笑曰：他只隨了魚肉走，那裏隨你?

○ 餛飩

甲乙同食餛飩一盂。甲舉筯如飛。乙為停手。須臾噉盡。止留一隻。乙不堪。謂曰：何不并啖此隻。答云。麵食。

一說妻病。夫問曰：想甚食否。妻曰：除是好肉餛飩想喫一二隻耳。夫為治一盂。意欲與妻同享。方往取筯回。而妻已染指噉盡。止餘其一矣。夫曰：何不并啖此枝。妻攢眉答云。我若喫得下此隻。就不害病了。

○ 饅頭

有貧士餒甚。見市有鬻饅頭者。偽大呼仆地。主人驚問其故。曰吾性畏饅頭。主人因設數十枚于空室中。而閉士于內。冀相困以為一笑。久之寂如。乃啟門。見其搏食過半。詰之。則曰不知何故。忽不覺畏。主人怒叱曰：汝得無尚有他畏乎。曰無他。此際只畏苦茶兩碗。

○ 糕

有叫賣糕者。聲甚啞。人問其故。曰：我餓耳。問既餓。何不食糕。曰：是餿的。(兩曰皆低聲說)。

○ 餈粑

有啖餈粑過多歸家而嘔者。妻使婢視之。還報曰：有餈粑在地。官人對之而嘔。不知何故。妻曰：得無傷食耶。婢曰：非也。若食而吐者。那得無齒痕。

○ 慣撞席

鼠與獺結交。鼠先請獺。獺答席。馱鼠過河。置之船旁暫往覓食。貓忽來見鼠。作欲食狀。鼠慌曰：請我的不見。吃我的又來了。

又

一鄉人做巡捕官。值按院門。太守來見。跪報云。太老官人進。按君怒。責之十下。次日。太守來。報云。太公祖進。按君又責之。至第三日。太守又來。自念鄉語不可。通文又不可。乃報云。前日來的。昨日來的。今日又來了。

余嘗寓南院中。有撞寡門者。屢次相遇。述此嘲之。一時大笑。又友人方張宴。一俗子至。主人勉留之。席散。主人怪閽人與通。頗加誚讓。次日。其人不待款啟。直入書室。余述此笑話。而易其末段云。至第三日。太守又來。乃跪懇之曰：你來一次。連累我一次。勸你今日莫進去罷。一時亦大笑。

○ 喫素

一鬼見冥王。自陳一生吃素。要求箇好人身。王云。我那裏查考。須剖腹驗之。既剖。但見一肚皮涎唾。

至至生云：該罰他做一隻蟹。原吐出來。

佛說輪廻。如簷頭滴水。點點不差。今殺一雞。後世我身仍變為雞而為彼殺。乃至百虫亦復如是。或駁之曰：若然莫如殺虎而食。後世變為虎食人。又後世復變為人而食虎矣。且有知無知。等生也。則等殺也。食鳥變鳥。食魚變魚。尚得暫領飲啄游泳之趣。若食蘿蔔菜。後世亦應變蘿蔔菜。藏頭土中。時受糞穢。既悶且臭終不免殺。豈不倍苦。此雖強詞奪理。亦由已甚之說激之耳。即如殺人者死。法也。然自弒逆以及誤傷。刑不一律。況人物貴賤豈無差等。而概云相償。何以塞老饕之口。禮經云。諸侯無故不殺牛。大夫無故不殺羊。士無故不殺犬豕。則有故而殺者。在議之內矣。即無故不殺。亦分別言之。非概禁也。王制戒數罟。孔子釣不網。弋不射宿。這纔是箇中道。近有問袁中郎六齋十齋何說。答曰：欲生人漸遠殺氣。名言哉。

又

屠有貪者。聞陰間豬肉得價。盡宰家豬。而自縊為鬼。市賣至第十八重獄。見門禁甚嚴。私念餘肉尚多。舍此則無售矣。乃厚賂閽者求入。既入。羣鬼見之。訝曰：汝來差了。此間都是吃素的。

又

貓項下偶帶數珠。老鼠見之。喜曰：貓喫素矣。率其子孫詣貓言謝。貓大叫一聲。連啖數鼠。老鼠急走乃脫。伸舌曰：他喫素後越兇了。

喫齋念佛。乃上等好事。但世人不求種福。而專求準罪。不惟思準已往之罪。且思預準將來之罪。至今人謂若要欺心人。喫素蜪裏尋。良可恨也。有老翁強奪人產。其子泣諫曰：翁一生好善。何忽作此強橫事耶。翁笑曰：吾奉齋甚久。念佛甚多。所種福業。還勾你一代強橫哩。又有軍士念佛者。主帥問曰：臨陣須殺人。如何終日念佛。答曰：我口中念佛。肚裏一片殺人心。咦。阿彌陀佛。地獄之設。蓋謂此輩。

○ 甘蔗查

一人拾甘蔗查嚼之。恨其枯甚。乃詈曰：真饞牢。吃得這等盡情。

○ 熟豆

有師徒同遊街上。見熟豆一粒。徒俯拾之。師曰：眾人屬目之地。奈何如此。其徒不覺面赤。比歸。悶坐室中。少焉。聞扣門聲甚急。徒問何人。師曰：頃所拾豆。可出共享。難道獨自受用。

舊話云。蒙師見徒手持一餅。誘之曰：我咬箇月彎與你看。既咬一口。又曰：再咬箇錠勝與你看。徒不忍。以手掩之。誤咬其指。乃呵曰：沒事沒事。今日不要你念書了。家中若問時。只云狗咬便罷。

○ 柿

有鬻乾柿者。一士見之。連取食二枚。又欲舉手。鬻柿者慍曰：相公各要尊重。士復取一枚。且行且顧曰：你不知。此物甚能清肺。

鬻柿者宜答曰：相公的尊肺。也不在我肝上。

○ 妻給食

一窮漢婦美。頗有調之者。夫不許。然夫每出覓食。輒竟日不歸。婦因為私交以自給。一日夫歸。呼餓甚。婦曰：前某某願給我朝夕。汝自不肯耳。夫悔恨久之。妻知其意急。因使視鍋中。則有白米飯及肉在。欣然飽餐。問何從來。妻曰：此即某所遺也。因忍餓不過。姑與私通耳。夫喜曰：問此人好男風否。

○ 夢戲酌

一人夢赴戲酌。方定席。為妻驚醒。乃罵其妻。妻曰：不要罵。趁早睡去。戲文還未到半本哩。

○ 早赴席

有請客者。囑以早赴。其人心記。半夜即起。妻止之。四鼓。復起。妻又止之。忽睡去。既醒。則黎明矣。大驚。以為遲也。亟梳洗以往。則夜來客久坐方散。在門外作別。其人遙望。即頓足曰：吾為不賢妻所誤。果然來遲。席已散矣。

○ 掗相知

有掗相知者。途遇一人。即冒認以為通家。久闊。必欲登堂。辭以道遠不勞。曰小弟北京也常去的。不得已。乃同行。至家呼茶。即曰：不消賜茶酒。主人私念此無賴不飲酒不止。因呼酒。又曰不消賜酒飯。因又命治飯。飯次。見其人四顧不已。問其何故。答曰：我看那一處好掛網巾。

此舊笑話也。前尚有辭以危橋惡犬語。後尚有殺身難報多語。余惡共煩悉去之。

○ 攜燈

有夜飲者。僕攜燈往候其主。主曰：少時便天明矣。何用燈為。僕乃歸。至天明。復往。主訝曰：汝大不曉事。今日反不帶燈來。

吳俗賣小菜傭。率以五鼓出行。適臨街樓中有通宵飲者。菜傭見而訝之。曰：如此早便飲酒乎。飲者亦訝菜傭曰：如此晏尚賣菜乎。此事可發一笑。乃知長夜失日。真有是事。

○ 遠近

眾客酒後各談。歸途遠近。一醉客曰：合席惟我最近。眾云莫如主人。醉客矓目云。主人進去。尚有少路。我只此已是了。

○ 淡酒

有以淡水酒飲客者。客嘗之。極譽其烹庖之妙。主人曰：粗餚尚未設。何以知之。答曰：勿論其他。只這一味酒煮白滾湯。已好喫矣。

又

有人見淡酒。便向主人索刀。問何用。曰：欲殺此壺。又問壺如何殺。曰：殺了出些水氣。

一說見淡酒至。便縮腳置椅上。人問其故。曰：水至矣。

又舊話

𮫽魚與河魨扳親。𮫽魚屢往備擾海錯。因語河魨：親家何不到小去處下顧一顧。河魨許焉。𮫽魚歸曰：海頭太太至矣。擇深港迎之。魨魚甫至港口。便返。𮫽官追問其故。曰：我喫不慣貴處這樣淡水。

又

有飲人白酒而甘之。請教釀法。曰米若干。酒藥若干。水若干。幾日釀。幾日開。一一記訖。至期則依然水耳。往咎前人。前人曰：汝得微違吾教乎。曰：何敢違也。酒藥若干。水若干。幾日釀。幾日開。甚者欲其香冽。加以菊花數朵。問其米。曰：只忘了這一件。

○ 酸酒

有上酒店而嫌其酒酸者。店人怒。弔之于梁。客過。問其故。訴曰：小店酒極佳。此人說酸。可是該弔。客曰：借一杯我嘗之。既嘗畢。攢眉謂店主曰：可放此人。弔了我罷。

又

有賣酸酒者。客上店。謂店主曰：腐菜足矣。但須美酒。店主應去。少間。來問曰：菜內可着醋。客曰：醋滴菜心甚好。取菜置訖。又問曰：豆腐中可着醋。客曰：醋烹豆腐也好。取腐置訖。又問曰：酒中可着醋。客訝曰：酒中如何着得醋。店主攢眉曰：怎麼處。已着在酒內了。

又

一店中釀方熟。適有戴巾者過。揖入使嘗之。嘗畢。曰：像我。店主心知其秀才也。謝去之。少焉。一女子過。又使嘗之。女子亦曰像我。店主曰：方像秀才官人曰像我。是酸意了。你也說像我。為何。女子曰：無他。只是有些走作。

○ 借茶葉

有留客飲茶者。向鄰家借茶葉。未至。每湯沸。以水益之。釜且滿矣。而茶葉終不得。妻乃謂夫曰：此友是相知的。到留他洗箇浴去罷。

○ 何魨

有夫婦聞河魨甚盛。謀買嘗之。既治具。疑其味毒。互相推諉。久之。妻不得已。將先舉筯。乃含淚謂夫曰：喫是我先喫了。只求你看顧這兩箇兒女。

還少分付一句。若大起來。教他千萬不要買河魨喫。

○ 和頭多

一童子洗蘿蔔欲賣。失足墜河而死。母哭之曰：我箇肉耶。如何只見蘿蔔不見了肉。

有請客者。盤飧少。而和頭多。客嘲之曰：近來嗄飯俱富貴相了。䓤菜蘿蔔悉用魚肉汁來煮的。

## 卷十三‧閏語部

墨憨子曰：語云。美言可市。洵然哉。但取解頤。何虞亂德。余故採影語之巧者。謔語之善者。及澹語之可味者。以足十二部之遺。蓋歸餘于終。周之閏法然矣。集閏語部。

○ 造人

玉帝私行。見夫婦行房者。召土地問之。答曰：造人。問一年造幾箇。答曰：一箇。曰：既如此。何消得這等忙。

○ 仙女

董永行孝。上帝命一仙女嫁之。眾仙女送行。皆囑付曰：此去下方。若更有行孝者。千萬寄箇信來。

○ 千里馬

關公乘赤兔馬。日行千里。周倉握刀從行。日亦千里。公憐之。欲覓一良馬賜焉。而遍索無千里者。止一馬日行九百。乃厚價市之贈倉。倉乘馬從公。一日差百里。兩百差二百里。倉恐失公。仍下馬步行。而又不忍棄馬。乃以索攢馬蹄。懸之刀頭。掮之而飛走。

○ 尤俞

人有姓尤、俞者。各誇所姓之美。姓俞者曰：公之姓。犬牛等耳。惟我姓屬人。姓尤者曰：何徵。曰：徵于孟子。孟子云：犬之性(姓)猶(尤)。牛之性猶。人之性與(俞)。

○ 蛀帽

有盛大、盛二者，所戴氊帽，遇暑月，同置一所。至冬，復取戴之。其一蛀損。兄弟皆認其不蛀者。遂致喧鬧。適一士經過。二人以其讀書人也。請決之。士執蛀帽，番覆再四，乃睨盛大曰：此汝帽也。問何以證之。曰：豈不聞大學註云『宣(先)著(蛀)盛大之貌(帽)』。

或問孔門七十二賢人。已冠者幾人。末冠者幾人。答者曰：已冠者三十人。未冠者四十二人。問何證。曰：論語曰：冠者五六人。五六得三十。童子六七人。六七四十二也。又問那三千弟子。後來都甚結果。答者曰：時將戰國了。二千五百都充了軍去。那五百箇做了客商。又問何證。曰論語注云。二千五百人為軍。五百人為旅。引書巧合。如天成然。異哉。

○ 公冶長

有以婦翁之力得中魁選者。或為語嘲之曰：孔門弟子入試。臨揭曉。聞報子張第十九。眾曰：他一貌堂堂。果有好處。又報子路第十三。眾曰：這粗人也中得高，虧他那一陣氣魄。又報顏淵第十二。眾曰：他最有學問。屈了他些。又報公冶長第五。駭曰：那人平時不見怎得。如何倒中得高。一人曰：他虧有扶持。問誰扶持他。曰：丈人。

胡盧生曰：但是平時不見怎的。偏中得高。豈箇箇有婦翁是聖人。

○ 滑字

主人見客好食火肉。盤中且盡矣。命童持內請益。童意內必有餘。并啖所剩。而內已告竭。乃空手復命。主因索前剩盤。童偽曰：路滑。已跌失矣。主怒曰：你說謊。若寫得滑字出。當恕你。童乃以指畫掌曰：一點兒。又一點兒。又一長點兒。其餘是骨了。

○ 蘇字

有設魚享客者。主席魚大。客席魚小。客問主曰：蘇州蘇字如何寫。主曰：草字頭，左魚字，右禾字。客曰：又有放魚字于右者，何也。主曰：左右俱放得的。客即取大魚置前曰：既如此，此魚這裏也放得。

○ 金銀錠

貧子持金銀錠一串行。顧錠嘆曰：若得你硬時。就濟得我用了。錠笑曰：我如何得硬。不若你硬了湊我罷。

到得硬時。富翁與貧子同。真錠與假錠同矣。此最可喚醒痴迷也。

○ 口腳爭

腳謂口曰：世上惟你最討便宜。我千辛萬苦奔得來時都被你喫去了。口答曰：不要爭，我莫喫，你也莫走，如何。

全虧喫得。所以奔得。老腳底不識好歹。

○ 歲首謝怪

一人歲首出門。適鳥遺糞帽上。以為不祥。欲謝怪。又值無銀。捱至夜。于鄰家賒一豬頭謝訖。屢討不還。至次年歲首。賣肉者來索曰：汝去年此日賒我豬頭謝怪。今周年矣。理該還否。答曰：遲是遲了。只是我有一譬喻在此與你說。譬如此豬不生得頭。索者曰：亂話。那有豬沒頭的。曰既講不通。還有一說。譬如去年我還了銀子。你用過。如今也沒得了。索者曰：一發亂話。若去年討得來用。又省下別項銀子矣。乃沉吟曰：此又講不通。還有一說。譬如去年這堆鳥屎。出在你頭上如何。

○ 銀喻

有以銀喻婦人者。曰：面孔是白臉。頭髮是細絲。臂膊是粉坡。一雙奶也是起花煎餅。或曰：雖如此。還欠足色。問何處不足。曰：嫌屁眼風窠大些。

○ 妻化銀

俗傳見北斗番身。隨指一物。可化為銀。一貧士見之。偶指其妻。已化銀人矣。丈人聞之。謂士曰：你只好自家鑿。不要與別人鑿。

就不鑿。也是箇銀婦了。

○ 短方巾

有婦人倚門。見一人帶方巾甚短。笑曰：此巾何異鐵鐓。其人曰：奉娘子打箇釘何如。

○ 親家公

有見少婦抱小兒于懷。即呼之曰：好兒子。婦知其討便宜也。應曰：既是好兒子。與你做了女壻罷。答曰：若如此。你就叫我親家公了。

○ 僧耳

一僧奸人婦。為人割去其耳。僧托病。不能見人。有識者詒之曰：汝病勿瞞我。我能醫之。僧以實告。因盛款求療。其人命取曆日來看。揭至七月。指甲子日言曰：看汝造化。是日若有雨。耳即長矣。僧怪問之。答曰：秋甲子雨，禾(和)頭生耳。

○ 魔王反

魔王率鬼兵造反。觀音持淨瓶誦咒。諸鬼悉攝入瓶中以符封口。魔王懼。請降。乃釋之。魔王問諸鬼曰：汝等在瓶中飢否。答曰：餓是小事。只是幾乎擠殺。

有以小船請多客者。名姬馮喜生話此嘲之。一坐絕倒。乃知笑話雖佳。須時然後言。方得價耳。

○ 城隍廟燒香

甲遇乙于途。問何往。乙曰：欲往城隍廟燒香。甲曰：他正忘了你，你又去提醒他則甚。

○ 封君相

相士在途。餒甚。見一士衣冠甚偉。因注視之。士訝曰：子得無善風鑑乎。曰：然。曰：何以視我。曰：公相貴甚。士喜邀歸。厚款之。因請教。相者曰：貴是貴。只莫怪我說。公乃封君相也。士猶喜其子貴。因呼子出求相。相者曰：好好。又是一位封君。

○ 不奉富

千金子驕語人曰：我富甚。汝何得不奉。其人曰：汝自有金。于我何與而奉汝耶。曰：儻分半與汝。何如。答曰：汝五百。我亦五百。我汝等耳。何奉焉。又曰：悉以相授。難道猶不奉我。答曰：汝失千金而我得之。汝又當奉我矣。

說得極妙。恨世人不知。又富翁謂貧士曰：我所蓄近十萬矣。貧士曰：我亦有十萬之蓄。公未知耳。富翁驚問曰：汝十萬何在。貧士曰：公不用我亦不用。可是一般。

○ 烟雨樓

嘉興只有烟雨樓可以舒眺。偶嘉興人與蘇人會飲。蘇人行令。欲各陳本處佳勝。負者罰之。蘇人曰：虎丘。嘉興人曰：烟雨樓。蘇人連舉石湖、天平、洞庭七十二峰之屬。嘉興人無以對。前後只烟雨樓耳。受罰無算。大醉而歸。妻問故。答曰：與蘇州朋友行令，賭說景致輸了，是以醉也。妻曰：何不說烟雨樓。

○ 心在身上

一有妾者。與妻雲雨間。妻曰：你身在這裏。心自在那邊。夫曰：若然。待我身在那邊。心在這裏。何如。

○ 摳眼睛

有婦人倚戶。行者停目看之。婦曰：看甚麼。摳出你這雙眼睛。其人曰：娘子若摳下，千萬放在馬桶裏。

○ 燒速香

有見燒速香屑者。笑之曰：何苦氣之甚也。舍下速香似木柴一般燒。燒香者曰：未必。只怕宅上木柴到似速香一般燒哩。

○ 表號

有借馬者，柬云：生偶他往，告借駿足一騎。主人問駿足何物。對曰：馬也。主人曰：原來畜生也有表號。

○ 綿綢衫

有借佳扇觀者。以綿綢衫袖襯之。扇主看其袖色。謂曰：你到是光手拿着罷。

○ 醵金

有人遇喜事。其友醵金一星往賀。乃密書封內云：現五分，賒五分。已而此友亦有賀分。其人仍以一星答之。乃以空封往。內書云：退五分。賒五分。

○ 諱輸棋

有自負棋名者與人角。連負三局。他日人問之曰：前與某人較棋幾局。曰：三局。又問勝負如何。曰：第一局。我不曾贏。第二局。他不曾輸。第三局。我要和。他不肯罷了。

○ 見皇帝

一花子從京師回。自誇曾見皇帝。或問皇帝門景如何。曰：四柱牌坊。金書皇帝世家。大門內扁。金書天子第。春聯寫日月光天德。山河壯帝居。又問皇帝如何 粧束。曰：頭帶玉紗帽。身穿金海青。問者曰：汝說謊。穿了金打的海青。如何作揖。答曰：呸。你真是不曾見景的。皇帝與那箇作揖。

皇帝深居如天。真不易知。金妝玉束。想當然耳。莫笑莫笑。又嘗聞挑糞鄉人苦曉寒。倚擔相勞苦間。忽慕皇帝受用。其黨問之。答曰：我想皇帝老官。此時怎肯早起，正在紅緜綢被內。抱了皇后娘娘同睡。口中吃乾柿𥓿哩。

○ 外太公

有教小兒字者。第一日。教以大字矣。明日寫太字問之。試其記性。兒仍曰：大字。因教之曰：中多一點。此即俗呼太公太字也。又明日。寫犬字問之。兒仍曰：此太公的太字。師曰：點在外面。如何還是太字。答曰：這是外太公的太字。

○ 蜆子

兩人相遇。問所生子女幾人。一曰：五女。一曰：一子。生女者曰：一子是險子。生子者怒曰：我是蜆子，猶勝你許多𧉻。

○ 好漢

強盜往劫一家。其家呼為大王。盜曰：我不要叫大王。只叫我好漢便了。其家因連呼好漢。臨去。謂之曰：好漢是好漢了，有本事在寒家喫了早飯去麼。

○ 跌

一人偶仆地。方起。復跌。乃曰：早知還有一跌。不起來也罷了。

○ 賣鍋

賣鍋者必以鍋底擲地作聲。以明無損。一人偶擲地而破。謂人曰：如此等鍋，就不賣與你了。

○ 露水桌子

一人偶于露水桌子上以指戲畫「我要做皇帝」五字。仇家見之。即掮桌赴府。首彼謀反。值官府未出。日光中露水已滅迹矣。眾問：汝掮桌至此何為。答曰：此桌一樣六張，列位要買否。

○ 殺天

落雨不止。一田夫將天大罵。復欲取刀殺之。其妻力勸而止。因起向天曰：我的龍天。他雖然性懆。你也忒煞。

笑林評曰：仗得此婦調停。不然幾乎惹出大事來。

○ 親嘴

一人于無人處。遇一女子。即擁抱親嘴。女子方怒罵。其人即曰：不必惱。我只怕你要如此耳。我是甚麼正經。

○ 換馬

一人跨蹇而出。前遇騎駿馬者。急下。揖而請曰：願以此驢易公之馬。騎馬者曰：君莫是痴否。騎驢者曰：我將謂公是痴的耳。

○ 石敢當說話

有石敢當者。能言禍福。里甲希上官之賞。急趨報府。府命負敢當來驗。既至。再三問之。不言。官怒。責甲十板。仍令負去。中途遇其鄰。問曰：請賞幾何。甲頓足曰：為此冤家。已受杖五下矣。石于背上言曰：如何調謊，瞞卻五下。

○ 陳摶

諺云：彭祖公公活了八百歲，不比陳摶一寣眠。彭祖初生時。乃翁請陳摶先生相之。摶云：此兒養不大的。歸家即睡去。既醒。問旁人曰：彭家小兒如何了。答曰：死矣。摶曰：我說難養果然。

○ 卻不道怎的

有羣棍欲騙人物。乃以凌雲巾、彭緞衣及鞋襪飾胖丐。謂曰：此皆汝有也。但須從我一言。丐問何言。曰：此去不論到何人家。我等對你說話。你只應卻不道怎的罷了。丐曰諾。乃偽事為主人翁。而自為羣僕隨之。至綢緞店。大言曰：某爺取家小上京。要買羅緞若干。大相公自在此。其家信之。盡情搬看。棍俱呈樣于乞曰：此等可用若干乎。曰卻不道怎的。凡各樣問答皆然。約近百匹。乃曰：大相公權坐此。我等送去船中與奶奶看畢兌銀。可也。曰：卻不道怎的。已而久去不返。店主疑曰：莫非不來了。曰：卻不道怎的。店主曰你那大相公。莫非假的。曰：卻不道怎的。乃共譁為騙子。剝其衣。而破絮俱露。罵曰：原來是一箇叫化子。曰：卻不道怎的。

〔全文完〕

