#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/15
#更新日期: 2021/02/15

# 梁書〔唐〕姚思廉

## 序

《梁書》，六本紀，五十列傳，合五十六篇。唐貞觀三年，詔右散騎常侍姚思廉撰。思廉者，梁史官察之子。推其父意，又頗采諸儒謝吳等所記，以成此書。臣等旣校正其文字，又集次為目錄一篇而敘之曰：

自先王之道不明，百家並起，佛最晚出，為中國之患，而在梁為尤甚，故不得而不論也。蓋佛之徒自以謂吾之所得者內，而世之論佛者皆外也，故不可絀；雖然，彼惡覩聖人之內哉？《書》曰：「思曰睿，睿作聖。」蓋思者，所以致其知也。能致其知者，察三才之道，辯萬物之理，小大精粗無不盡也。此之謂窮理，知之至也。知至矣，則在我者之足貴，在彼者之不足玩，未有不能明之者也。有知之之明而不能好之，未可也，故加之誠心以好之；有好之之心而不能樂之，未可也，故加之至意以樂之。能樂之則能安之矣。如是，則萬物之自外至者安能累我哉？萬物之所不能累，故吾之所以盡其性也。能盡其性則誠矣。誠者，成也，不惑也。旣成矣，必充之使可大焉；旣大矣，必推之使可化焉；能化矣，則含智之民，肖翹之物，有待於我者，莫不由之以至其性，遂其宜，而吾之用與天地參矣。德如此其至也，而應乎外者未嘗不與人同，此吾之道所以為天下之達道也。故與之為衣冠、飲食、冠昏、喪祭之具，而由之以教其為君臣、父子、兄弟、夫婦者，莫不一出乎人情；與之同其吉凶而防其憂患者，莫不一出乎人理。故與之處而安且治之所集也，危且亂之所去也。與之所處者其具如此，使之化者其德如彼，可不謂聖矣乎？旣聖矣，則無思也，其至者循理而已；無為也，其動者應物而已。是以覆露乎萬物，鼓舞乎羣衆，而未有能測之者也，可不謂神矣乎？神也者，至妙而不息者也，此聖人之內也。聖人者，道之極也，佛之說其有以易此乎？求其有以易此者，固其所以為失也。夫得於內者，未有不可行於外也；有不可行於外者，斯不得於內矣。《易》曰：「智周乎萬物而道濟乎天下，故不過。」此聖人所以兩得之也。智足以知一偏，而不足以盡萬事之理，道足以為一方，而不足以適天下之用，此百家之所以兩失之也。佛之失其不以此乎？則佛之徒自以謂得諸內者，亦可謂妄矣。

夫學史者將以明一代之得失也，臣等故因梁之事，而為著聖人之所以得及佛之所以失以傳之者，使知君子之所以距佛者非外，而有志於內者，庶不以此而易彼也。

臣鞏等謹敘目錄，昧死上。

## 梁書‧卷一 本紀第一 武帝上

高祖武皇帝諱衍，字叔達，小字練兒，南蘭陵中都里人，漢相國何之後也。何生酇定侯延，延生侍中彪，彪生公府掾章，章生皓，皓生仰，仰生太子太傅望之，望之生光祿大夫育，育生御史中丞紹，紹生光祿勳閎，閎生濟陰太守闡，闡生吳郡太守冰，冰生中山相苞，苞生博士周，周生虵丘長矯，矯生州從事逵，逵生孝廉休，休生廣陵郡丞豹，豹生太中大夫裔，裔生淮陰令整，整生濟陰太守鎋，鎋生州治中副子，副子生南臺治書道賜。道賜生皇考諱順之，齊高帝族弟也。參預佐命，封臨湘縣侯。歷官侍中，衞尉，太子詹事，領軍將軍，丹陽尹，贈鎮北將軍。 

高祖以宋孝武大明八年甲辰歲生于秣陵縣同夏里三橋宅。生而有奇異，兩骻駢骨，頂上隆起，有文在右手曰「武」。帝及長，博學多通，好籌略，有文武才幹，時流名輩咸推許焉。所居室常若雲氣，人或過者，體輙肅然。

起家巴陵王南中郎法曹行參軍，遷衞將軍王儉東閤祭酒。儉一見，深相器異，謂廬江何憲曰：「此蕭郎三十內當作侍中，出此則貴不可言。」竟陵王子良開西邸，招文學，高祖與沈約、謝朓、王融、蕭琛、范雲、任昉、陸倕等竝遊焉，號曰八友。融俊爽，識鑒過人，尤敬異高祖。每謂所親曰：「宰制天下，必在此人。」累遷隨王鎮西諮議參軍，尋以皇考艱去職。隆昌初，明帝輔政，起高祖為寧朔將軍，鎮壽春。服闋，除太子庶子、給事黃門侍郎，入直殿省。預蕭諶等定策勳，封建陽縣男，邑三百戶。

建武二年，魏遣將劉昶、王肅帥衆寇司州，以高祖為冠軍將軍、軍主，隷江州刺史王廣為援。距義陽百餘里，衆以魏軍盛，趑趄莫敢前。高祖請為先啟，廣即分麾下精兵配高祖。爾夜便進，去魏軍數里，逕上賢首山。魏軍不測多少，未敢逼。黎明，城內見援至，因出軍攻魏柵，高祖帥所領自外進戰。魏軍表裏受敵，乃弃重圍退走。軍罷，以高祖為右軍晉安王司馬、淮陵太守。還為太子中庶子，領羽林監。頃之，出鎮石頭。

四年，魏帝自率大衆寇雍州，明帝令高祖赴援。十月，至襄陽，詔又遣左民尚書崔慧景揔督諸軍，高祖及雍州刺史曹虎等竝受節度。明年三月，慧景與高祖進行鄧城，魏主帥十萬餘騎奄至。慧景失色，欲引退，高祖固止之，不從，乃狼狽自拔。魏騎乘之，於是大敗。高祖獨帥衆距戰，殺數十百人，魏騎稍却，因得結陣斷後，至夕得下船。慧景軍死傷略盡，惟高祖全師而歸。俄以高祖行雍州府事。

七月，仍授持節、都督雍梁南北秦四州；郢州之竟陵；司州之隨郡諸軍事、輔國將軍、雍州刺史。其月，明帝崩，東昬即位，揚州刺史始安王遙光、尚書令徐孝嗣、尚書右僕射江祏、右將軍蕭坦之、侍中江祀、衞尉劉暄更直內省，分日帖敕。高祖聞之，謂從舅張弘策曰：「政出多門，亂其階矣。詩云：『一國三公，吾誰適從？』況今有六，而可得乎！嫌隙若成，方相誅滅，當今避禍，惟有此地。勤行仁義，可坐作西伯。但諸弟在都，恐罹世患，須與益州圖之耳。」

時高祖長兄懿罷益州還，仍行郢州事，乃使弘策詣郢，陳計於懿曰：「昔晉惠庸主，諸王爭權，遂內難九興，外寇三作。今六貴爭權，人握王憲，制主畫敕，各欲專威，睚眦成憾，理相屠滅。且嗣主在東宮本無令譽，媟近左右，蜂目忍人，一揔萬機，恣其所欲，豈肯虛坐主諾，委政朝臣。積相嫌貳，必大誅戮。始安欲為趙倫，形迹已見，蹇人上天，信無此理。且性甚猜狹，徒取亂機。所可當軸，惟有江、劉而已。祏怯而無斷，暄弱而不才，折鼎覆餗，翹足可待。蕭坦之胷懷猜忌，動言相傷，徐孝嗣才非柱石，聽人穿鼻，若隙開舋起，必中外土崩。今得守外藩，幸圖身計，智者見機，不俟終日。及今猜防未生，宜召諸弟以時聚集。後相防疑，拔足無路。郢州控帶荊、湘，西注漢、沔；雍州士馬，呼吸數萬，虎眎其閒，以觀天下。世治則竭誠本朝，時亂則為國翦暴，可得與時進退，此蓋萬全之策。如不早圖，悔無及也。」懿聞之變色，心弗之許。弘策還，高祖乃啟迎弟偉及憺，是歲至襄陽。於是潛造器械，多伐竹木，沈於檀溪，密為舟裝之備。時所住齋常有五色回轉，狀若蟠龍，其上紫氣騰起，形如繖蓋，望者莫不異焉。

永元二年冬，懿被害信至，高祖密召長史王茂、中兵呂僧珍、別駕柳慶遠、功曹史吉士瞻等謀之。旣定，以十一月乙巳召僚佐集於廳事，謂曰：「昔武王會孟津，皆曰『紂可伐』。今昬主惡稔，窮虐極暴，誅戮朝賢，罕有遺育，生人塗炭，天命殛之。卿等同心疾惡，共興義舉，公侯將相，良在茲日，各盡勳効，我不食言。」是日建牙。於是收集得甲士萬餘人，馬千餘匹，船三千艘，出檀溪竹木裝艦。

先是，東昬以劉山陽為巴陵太守，配精兵三千，使過荊州就行事蕭穎冑以襲襄陽。高祖知其謀，乃遣參軍王天虎、龐慶國詣江陵，遍與州府書。及山陽西上，高祖謂諸將曰：「荊州本畏襄陽人；如脣亡齒寒，自有傷弦之急，寧不闇同邪？我若緫荊、雍之兵，掃定東夏，韓、白重出，不能為計。況以無筭之昬主，役御刀應敕之徒哉？我能使山陽至荊，便即授首，諸君試觀何如。」及山陽至巴陵，高祖復令天虎齎書與穎冑兄弟。去後，高祖謂張弘策曰：「夫用兵之道，攻心為上，攻城次之，心戰為上，兵戰次之，今日是也。近遣天虎往州府，人皆有書。今段乘驛甚急，止有兩封與行事兄弟，云『天虎口具』；及問天虎而口無所說，行事不得相聞，不容妄有所道。天虎是行事心膂，彼聞必謂行事與天虎共隱其事，則人人生疑。山陽惑於衆口，判相嫌貳，則行事進退無以自明，必漏吾謀內。是馳兩空函定一州矣。」山陽至江安，聞之，果疑不上。穎冑大懼，乃斬天虎，送首山陽。山陽信之，將數十人馳入，穎冑伏甲斬之，送首高祖。仍以南康王尊號之議來告，且曰：「時月未利，當須來年二月；遽便進兵，恐非廟筭。」高祖答曰：「今坐甲十萬，糧用自竭，況所藉義心，一時驍銳，事事相接，猶恐疑怠；若頓兵十旬，必生悔吝。童兒立異，便大事不成。今太白出西方，仗義而動，天時人謀，有何不利？處分已定，安可中息？昔武王伐紂，行逆太歲，復須待年月乎？」

竟陵太守曹景宗遣杜思沖勸高祖迎南康王都襄陽，待正尊號，然後進軍，高祖不從。王茂又私於張弘策曰：「我奉事節下，義無進退；然今者以南康置人手中，彼便挾天子以令諸侯，而節下前去為人所使，此豈歲寒之計？」弘策言之，高祖曰：「若使前途大事不捷，故自蘭艾同焚；若功業克建，威讋四海，號令天下，誰敢不從！豈是碌碌受人處分？待至石城，當面曉王茂、曹景宗也。」於沔南立新野郡，以集新附。

三年二月，南康王為相國，以高祖為征東將軍，給鼓吹一部。戊申，高祖發襄陽。留弟偉守襄陽城，鍯州府事，弟憺守壘城，府司馬莊丘黑守樊城，功曹史吉士詢兼長史，白馬戍主黃嗣祖兼司馬，鄀令杜永兼別駕，小府錄事郭儼知轉漕。移檄京邑曰：

　　夫道不常夷，時無永化，險泰相沿，晦明非一，皆屯困而後亨，資多難以啟聖。故昌邑悖德，孝宣聿興，海西亂政，簡文升歷，竝拓緒開基，紹隆寶命，理驗前經，事昭往策。

　　獨夫擾亂天常，毀弃君德，姦回淫縱，歲月滋甚。挻虐於鬌翦之年，植險於髫丱之日。猜忌凶毒，觸途而箸，暴戾昬荒，與事而發。自大行告漸，喜容前見，梓宮在殯，靦無哀色，懽娛遊宴，有過平常，奇服異衣，更極誇麗。至於選采妃嬪，姉妹無別，招侍巾櫛，姑姪莫辨，掖庭有稗販之名，姬姜被干殳之服。至乃形體宣露，褻衣顛倒，斬斮其間，以為懽笑。騁肆淫放，驅屏郊邑。老弱波流，士女塗炭。行產盈路，輿尸竟道，母不及抱，子不遑哭。劫掠剽虜，以日繼夜。晝伏宵遊，曾無休息。淫酗醟肆，酣歌壚邸。寵恣愚竪，亂惑妖孽。梅蟲兒、茹法珍臧獲厮小，專制威柄，誅翦忠良，屠滅卿宰。劉鎮軍舅氏之尊，盡忠奉國；江僕射外戚之重，竭誠事上；蕭領軍葭莩之宗，志存柱石；徐司空、沈僕射搢紳冠冕，人望攸歸。或渭陽餘感，或勳庸允穆，或誠著艱難，或劬勞王室，竝受遺託，同參顧命，送徃事居，俱竭心力。宜其慶溢當年，祚隆後裔；而一朝齏粉，孩稚無遺。人神怨結，行路嗟憤。蕭令君忠公幹代，誠貫幽顯。徃年寇賊遊魂，南鄭危逼，拔刃飛泉，孤城獨振。及中流逆命，憑陵京邑，謀猷禁省，指授羣師，剋翦鯨鯢，清我王度。崔慧景奇鋒迅駭，兵交象魏，武力喪魂，義夫奪膽，投名送款，比屋交馳，負糧影從，愚智競赴。復誓旅江甸，奮不顧身，獎厲義徒，電掩彊敵，剋殲大憝，以固皇基。功出桓、文，勳超伊、呂；而勞謙省己，事昭心迹，功遂身退，不祈榮滿。敦賞未聞，禍酷遄及，預稟精靈，孰不冤痛！而羣孽放命，蜂蠆懷毒，乃遣劉山陽驅扇逋逃，招逼亡命，潛圖密構，規見掩襲。蕭右軍、夏侯征虜忠斷夙舉，義形於色，奇謀宏振，應手梟懸，天道禍滛，罪不容戮。至於悖禮違教，傷化虐人，射天彈路，比之猶善，刳胎斮脛，方之非酷，盡㝢縣之竹，未足紀其過，窮山澤之兔，不能書其罪。自草昧以來，圖牒所記，昬君暴后，未有若斯之甚者也。

　　旣人神乏主，宗稷阽危，海內沸騰，氓庶板蕩，百姓懍懍，如崩厥角，蒼生喁喁，投足無地。莫府荷眷前朝，義均休戚，上懷委付之重，下惟在原之痛，豈可卧薪引火，坐觀傾覆！至尊體自高宗，特鍾慈寵，明竝日月，粹昭靈神，祥啟元龜，符驗當璧，作鎮陝藩，化流西夏，謳歌攸奉，萬有樂推。右軍蕭穎冑、征虜將軍夏侯詳竝同心翼戴，即宮舊楚，三靈再朗，九縣更新，升平之運，此焉復始，康哉之盛，在乎茲日。然帝德雖彰，區宇大定，元惡未黜，天邑猶梗。仰稟宸規，率前啟路。即日遣冠軍、竟陵內史曹景宗等二十軍主，長槊五萬，驥騄為羣，鶚視爭先，龍驤竝驅，步出橫江，直指朱雀。長史、冠軍將軍、襄陽太守王茂等三十軍主，戈船七萬，乘流電激，推鋒扼險，斜趣白城。南中郎諮議參軍、軍主蕭偉等三十九軍主，巨艦迅檝，衝波噎水，旗鼓八萬，焱集石頭。南中郎諮議參軍、軍主蕭憺等四十二軍主，熊羆之士，甲楯十萬，沿波馳艓，掩據新亭。益州刺史劉季連、梁州刺史柳惔、司州刺史王僧景、魏興太守裴師仁、上庸太守韋叡、新城太守崔僧季，竝肅奉明詔，龔行天罰。蜀、漢果銳，沿流而下；淮、汝勁勇，望波遄騖。幕府緫率貔貅，驍勇百萬，繕甲燕弧，屯兵兾馬，摐金沸地，鳴鞞聒天，霜鋒曜日，朱旗絳㝢，方舟千里，駱驛係進。蕭右軍訏謨上才，兼資文武，英略峻遠，執鈞匡世。擁荊南之衆，督四方之師，宣讚中權，奉衞輿輦。旍麾所指，威稜無外，龍驤虎步，竝集建業。黜放愚狡，均禮海昬，廓清神甸，掃定京宇。譬猶崩泰山而壓蟻壤，決懸河而注熛燼，豈有不殄滅者哉！

　　今資斧所加，止梅蟲兒、茹法珍而已。諸君或世冑羽儀，書勳王府，皆俛眉姦黨，受制凶威。若能因變立功，轉禍為福，竝誓河、岳，永紆青紫。若執迷不悟，距逆王師，大衆一臨，刑茲罔赦，所謂火烈高原，芝蘭同泯。勉求多福，無貽後悔。賞罰之科，有如白水。

高祖至竟陵，命長史王茂與太守曹景宗為前軍，中兵參軍張法安守竟陵城。茂等至漢口，輕兵濟江，逼郢城。其刺史張沖置陣據石橋浦，義師與戰不利，軍主朱僧起死之。諸將議欲併軍圍郢，分兵以襲西陽、武昌。高祖曰：「漢口不闊一里，箭道交至，房僧寄以重兵固守，為郢城人掎角。若悉衆前進，賊必絕我軍後，一朝為阻，則悔無所及。今欲遣王、曹諸軍濟江，與荊州軍相會，以逼賊壘。吾自後圍魯山，以通沔、漢。鄖城、竟陵間粟，方舟而下；江陵、湘中之兵，連旗繼至。糧食旣足，士衆稍多，圍守兩城，不攻自拔，天下之事，卧取之耳。」諸將皆曰「善」。乃命王茂、曹景宗帥衆濟岸，進頓九里。其日，張沖出軍迎戰，茂等邀擊，大破之，皆弃甲奔走。荊州遣冠軍將軍鄧元起、軍主王世興、田安等數千人，會軍於夏首。高祖築漢口城以守魯山，命水軍主張惠紹、朱思遠等遊遏江中，絕郢、魯二城信使。

三月，乃命元起進據南堂西陼，田安之頓城北，王世興頓曲水故城。是時張沖死，其衆復推軍主薛元嗣及沖長史程茂為主。

乙巳，南康王即帝位於江陵，改永元三年為中興元年，遙廢東昬為涪陵王。以高祖為尚書左僕射，加征東大將軍、都督征討諸軍事，假黃鉞。西臺又遣冠軍將軍蕭穎達領兵會于軍。是日，元嗣軍主沈難當率輕舸數千，亂流來戰，張惠紹等擊破，盡擒之。

四月，高祖出沔，命王茂、蕭穎達等進軍逼郢城。元嗣戰頗疲，因不敢出。諸將欲政之，高祖不許。

五月，東昬遣寧朔將軍吳子陽、軍主光子衿等十三軍救郢州，進據巴口。

六月，西臺遣衞尉席闡文勞軍，齎蕭穎冑等議，謂高祖曰：「今頓兵兩岸，不併軍圍郢，定西陽、武昌，取江州，此機已失；莫若請救於魏，與北連和，猶為上策。」高祖謂闡文曰：「漢口路通荊、雍，控引秦、梁，糧運資儲，聽此氣息，所以兵厭漢口，連絡數州。今若併軍圍城，又分兵前進，魯山必阻沔路，所謂搤喉。若糧運不通，自然離散，何謂持久？鄧元起近欲以三千兵往定尋陽，彼若懽然悟機，一酈生亦足；脫距王師，故非三千能下。進退無據，未見其可。西陽、武昌，取便得耳，得便應鎮守。守兩城不減萬人，糧儲稱是，卒無所出。脫賊軍有上者，萬人攻一城，兩城勢不得相救。若我分軍應援，則首尾俱弱；如其不遣，孤城必陷。一城旣沒，諸城相次土崩，天下大事於是去矣。若郢州旣拔，席卷沿流，西陽、武昌，自然風靡，何遽分兵散衆，自貽其憂！且丈夫舉動，言靜天步；況擁數州之兵以誅羣竪，懸河注火，奚有不滅？豈容北面請救，以自示弱！彼未必能信，徒貽我醜聲。此之下計，何謂上策？卿為我白鎮軍：前途攻取，但以見付，事在目中，無患不捷，恃鎮軍靖鎮之耳。」

吳子陽等進軍武口，高祖乃命軍主梁天惠、蔡道祐據漁湖城，唐脩期、劉道曼屯白陽壘，夾兩岸而待之。子陽又進據加湖，去郢三十里，傍山帶水，築壘柵以自固。魯山城主房僧寄死，衆復推助防孫樂祖代之。七月，高祖命王茂帥軍主曹仲宗、康絢、武會超等潛師襲加湖，將逼子陽。水涸不通艦，其夜暴長，衆軍乘流齊進，鼓噪攻之，賊俄而大潰，子陽等竄走，衆盡溺于江。王茂虜其餘而旋。於是郢、魯二城相視奪氣。

先是，東昬遣冠軍將軍陳伯之鎮江州，為子陽等聲援。高祖乃謂諸將曰：「夫征討未必須實力，所聽威聲耳。今加湖之敗，誰不弭服。陳虎牙即伯之子，狼狽奔歸，彼間人情，理當忷懼，我謂九江傳檄可定也。」因命搜所獲俘囚，得伯之幢主蘇隆之，厚加賞賜，使致命焉。魯山城主孫樂祖、郢城主程茂、薛元嗣相繼請降。初，郢城之閉，將佐文武男女口十餘萬人，疾疫流腫死者十七八，及城開，高祖竝加隱卹，其死者命給棺槥。

先是，汝南人胡文超起義於灄陽，求討義陽、安陸等郡以自効，高祖又遣軍主唐脩期攻隨郡，竝剋之。司州刺史王僧景遣子貞孫入質。司部悉平。

陳伯之遣蘇隆之反命，求未便進軍。高祖曰：「伯之此言，意懷首鼠，及其猶豫，急往逼之，計無所出，勢不得暴。」乃命鄧元起率衆，即日沿流。八月，天子遣黃門郎蘇回勞軍。高祖登舟，命諸將以次進路，留上庸太守韋叡守郢城，行州事。鄧元起將至尋陽，陳伯之猶猜懼，乃收兵退保湖口，留其子虎牙守盆城。及高祖至，乃束甲請罪。九月，天子詔高祖平定東夏，竝以便宜從事。是月，留少府、長史鄭紹叔守江州城。前軍次蕪湖，南豫州刺史申冑弃姑熟走，至是時大軍進據之，仍遣曹景宗、蕭穎達領馬步進頓江寧。東昬遣征虜將軍李居士率步軍迎戰，景宗擊走之。於是王茂、鄧元起、呂僧珍進據赤鼻邏，曹景宗、陳伯之為遊兵。是日，新亭城主江道林率兵出戰，衆軍擒之於陣。大軍次新林，命王茂進據越城，曹景宗據皂莢橋，鄧元起據道士墩，陳伯之據籬門。道林餘衆退屯航南，義軍迫之，因復散走，退保朱爵，憑淮以自固。時李居士猶據新亭壘，請東昬燒南岸邑屋以開戰場。自大航以西、新亭以北，蕩然矣。

十月，東昬石頭軍主朱僧勇率水軍二千人歸降。東昬又遣征虜將軍王珍國率軍主胡虎牙等列陣於航南大路，悉配精手利器，尚十餘萬人。閹人王倀子持白虎幡督率諸軍，又開航背水，以絕歸路。王茂、曹景宗等掎角奔之，將士皆殊死戰，無不一當百，鼓噪震天地。珍國之衆，一時土崩，投淮死者，積尸與航等，後至者乘之以濟，於是朱爵諸軍望之皆潰。義軍追至宣陽門，李居士以新亭壘、徐元瑜以東府城降，石頭、白下諸軍並宵潰。壬午，高祖鎮石頭，命衆軍圍六門，東昬悉焚燒門內，驅逼營署、官府並入城，有衆二十萬。青州刺史桓和紿東昬出戰，因以其衆來降。高祖命諸軍築長圍。

初，義師之逼，東昬遣軍主左僧慶鎮京口，常僧景鎮廣陵，李叔獻屯瓜步，及申冑自姑孰奔歸，又使屯破墩以為東北聲援。至是，高祖遣使曉喻，並率衆降。及遣弟輔國將軍秀鎮京口，輔國將軍恢屯破墩，從弟寧朔將軍景鎮廣陵。吳郡太守蔡夤弃郡赴義師。

十二月丙寅旦，兼衞尉張稷、北徐州刺史王珍國斬東昏，送首義師。高祖命呂僧珍勒兵封府庫及圖籍，收孽妾潘妃及凶黨王咺之以下四十一人屬吏，誅之。宣德皇后令廢涪陵王為東昬侯，依漢海昬侯故事。授高祖中書監、都督揚南徐二州諸軍事、大司馬、錄尚書、驃騎大將軍、揚州刺史，封建安郡公，食邑萬戶，給班劔四十人，黃鉞、侍中、征討諸軍事並如故；依晉武陵王遵承制故事。

己卯，高祖入屯閱武堂。下令曰：「皇家不造，遘此昬凶，禍挻動植，虐被人鬼，社廟之危，蠢焉如綴。吾身籍皇宗，曲荷先顧，受任邊疆，推轂萬里，眷言瞻烏，痛心在目，故率其尊主之情，厲其忘生之志。雖寶曆重升，明命有紹，而獨夫醜縱，方煽京邑。投袂援戈，克弭多難。虐政橫流，為日旣乆，同惡相濟，諒非一族。仰稟朝命，任在專征，思播皇澤，被之率土。凡厥負舋，咸與惟新。可大赦天下；唯王咺之等四十一人不在赦例。」

又令曰：「夫樹以司牧，非役物以養生；視民如傷，豈肆上以縱虐。廢主弃常，自絕宗廟。窮凶極悖，書契未有。征賦不一，苛酷滋章。緹繡土木，菽粟犬馬，徵發閭左，以充繕築。流離寒暑，継以疫癘，轉死溝渠，曾莫救恤，朽肉枯骸，烏鳶是厭。加以天災人火，屢焚宮掖，官府臺寺，尺椽無遺，悲甚黍離，痛兼麥秀。遂使億兆離心，疆徼侵弱，斯人何辜，離此塗炭！今明昬遞運，大道公行，思治之氓，來蘇茲日。猥以寡薄，屬當大寵，雖運距中興，艱同草昧，思闡皇休，與之更始。凡昬制、謬賦、淫刑、濫役，外可詳檢前源，悉皆除蕩。其主守散失，諸所損耗，精立科條，咸從原例。」

又曰：「永元之季，乾維落紐。政實多門，有殊衞文之代；權移於下，事等曹恭之時。遂使閹尹有翁媼之稱，高安有法堯之旨。鬻獄販官，錮山護澤，開塞之機，奏成小醜。直道正義，擁抑彌年，懷冤抱理，莫知誰訴。姦吏因之，筆削自己。豈直賈生流涕，許伯哭時而已哉！今理運惟新，政刑得所，矯革流弊，實在茲日。可通檢尚書衆曹，東昬時諸諍訟失理及主者淹停不時施行者，精加訊辨，依事議奏。」

又下令，以義師臨陣致命及疾病死亡者，竝加葬斂，收恤遺孤。又令曰：「朱爵之捷，逆徒送死者，特許家人殯葬；若無親屬，或有貧苦，二縣長尉即為埋掩。建康城內，不達天命，自取淪滅，亦同此科。」

二年正月，天子遣兼侍中席闡文、兼黃門侍郎樂法才慰勞京邑。追贈高祖祖散騎常侍左光祿大夫，考侍中丞相。

高祖下令曰：「夫在上化下，草偃風從，世之澆淳，恒由此作。自永元失德，書契未紀，窮凶極悖，焉可勝言。旣而琁室外構，傾宮內積，奇技異服，殫所未見。上慢下暴，淫侈競馳。國命朝權，政移近習。販官鬻爵，賄貨公行。並甲第康衢，漸臺廣室。長袖低昂，等和戎之賜；珍羞百品，同伐冰之家。愚民因之，侵以成俗。驕豔競爽，夸麗相高。至乃市井之家，貂狐在御；工商之子，緹繡是襲。日入之次，夜分未反，昧爽之朝，期之清旦。聖明肇運，厲精惟始，雖曰纘戎，殆同創革。且淫費之後，繼以興師，巨橋、鹿臺，凋罄不一。孤忝荷大寵，務在澄清，思所以仰述皇朝大帛之旨，俯厲微躬鹿裘之義，解而更張，斲雕為樸。自非可以奉粢盛，脩紱冕，習禮樂之容，繕甲兵之備，此外衆費，一皆禁絕。御府中署，量宜罷省。掖庭備御妾之數，大予絕鄭衞之音。其中有可以率先卿士，准的甿庶，菲食薄衣，請自孤始。加羣才竝軌，九官咸事，若能人務退食，競存約己，移風易俗，庶朞月有成。昔毛玠在朝，士大夫不敢靡衣偷食。魏武歎曰：『孤之法不如毛尚書。』孤雖德謝往賢，任重先達，實望多士得其此心。外可詳為條格。」

戊戌，宣德皇后臨朝，入居內殿。拜帝大司馬，解承制，百僚致敬如前。詔進高祖都督中外諸軍事，劔履上殿，入朝不趨，贊拜不名。加前後部羽葆鼓吹。置左右長史、司馬、從事中郎、掾、屬各四人，竝依舊辟士，餘竝如故。詔曰：

　　夫日月麗天，高明所以表德；山岳題地，柔博所以成功。故能庶物出而資始，河海振而不洩。二象貞觀，代之者人。是以七輔、四叔，致無為於軒、昊；韋、彭、齊、晉，靖衰亂於殷、周。

　　大司馬攸縱自天，體茲齊聖，文洽九功，武苞七德。欽惟厥始，徽猷早樹，誠箸艱難，功參帷幙，錫賦開壤，式表厥庸。建武升歷，邊隙屢啟。公釋書輟講，經營四方。司、豫懸切，樊、漢危殆，覆彊寇於沔濵，僵胡馬於鄧汭。永元肇號，難結羣醜，專威擅虐，毒被含靈，溥天惴惴，命懸晷刻。否終有期，神謨載挺，首建大策，惟新鼎祚。投袂勤王，沿流電舉，魯城雲撤，夏汭霧披，加湖羣盜，一鼓殄拔，姑熟連旍，倏焉冰泮。取新壘其如拾芥，撲朱爵其猶掃塵。霆電外駭，省闥內傾，餘醜纖蠹，蚳蝝必盡。援彼已溺，解此倒懸，塗懽里抃，自近及遠。畿甸夷穆，方外肅寧，解茲虐網，被以寬政。積弊窮昬，一朝載廓，聲教遐漸，無思不被。雖伊尹之執茲壹德，姬旦之光于四海，方斯蔑如也。

　　昔呂望翼佐聖君，猶享四履之命；文侯立功平后，尚荷二弓之錫，況於盛德元勳，超邁自古。黔首惵惵，待以為命，救其已然，拯其方斮，式閭表墓，未或能比；而大輅渠門，輟而莫授，眷言前訓，無忘終食。便宜敬升大典，式允羣望。其進位相國，緫百揆，揚州刺史；封十郡為梁公，備九錫之禮，加璽紱遠遊冠，位在諸王上，加相國綠綟綬。其驃騎大將軍如故。依舊置梁百司。策曰：

　　二儀寂寞，由寒暑而代行，三才竝用，資立人以為寶，故能流形品物，仰代天工。允茲元輔，應期挺秀，裁成天地之功，幽恊神明之德。撥亂反正，濟世寧民，盛烈光於有道，大勳振於無外，雖伊陟之保乂王家，姬公之有此丕訓，方之蔑如也。今將授公典策，其敬聽朕命：

　　上天不造，難鍾皇室，世祖以休明早崩，世宗以仁弱不嗣，高宗襲統，宸居弗永，雖夙夜劬勞，而隆平不洽。嗣君昏暴，書契弗覩。朝權國柄，委之羣孽。勦戮忠賢，誅殘台輔，含冤抱痛，噍類靡餘。寔繁非一，竝專國命。嚬笑致災，睚眦及禍。嚴科毒賦，載離比屋，溥天熬熬，寘身無所。冤頸引決，道樹相望，無近無遠，號天靡告。公藉昬明之期，因兆民之願，援帥聖后，翊成中興，宗社之危已固，天人之望允塞，此實公紐我絕綱，大造皇家者也。

　　永明季年，邊隙大啟，荊河連率，招引戎荒，江、淮擾逼，勢同履虎。公受言本朝，輕兵赴襲，縻以長筭，制之環中。排危冒險，彊柔遞用，坦然一方，還成藩服。此又公之功也。在昔隆昌，洪基已謝，高宗慮深社稷，將行權道。公定策帷帳，激揚大節，廢帝立王，謀猷深箸。此又公之功也。建武闡業，厥猷雖遠，戎狄內侵，憑陵關塞，司部危逼，淪陷指期。公治兵外討，卷甲長騖，接距交綏，電激風掃，摧堅覆銳，咽水塗原，執俘象魏，獻馘海渚，焚廬毀帳，號哭言歸。此又公之功也。樊、漢阽切，羽書續至。公星言鞠旅，稟命徂征，而軍機戎統，事非己出，善策嘉謀，抑而莫允。鄧城之役，胡馬卒至，元帥潛及，不相告報，弃甲捐師，餌之虎口。公南收散卒，北禦雕騎，全衆方軌，案路徐歸，拯我邊危，重獲安堵。此又公之功也。漢南迥弱，咫尺勍寇，兵糧蓋闕，器甲靡遺。公作藩爰始，因資靡託，整兵訓卒，蒐狩有序，俾我危城，飜為彊鎮。此又公之功也。永元紀號，瞻烏已及，雖廢昬有典，而伊、霍稱難。公首建大策，爰立明聖，義踰邑綸，勳高代入，易亂以化，俾昬作明。此又公之功也。文王之風，雖被江、漢，京邑蠢動，湮為洪流，句吳、於越，巢幕匪喻。公投袂萬里，事惟拯溺，義聲所覃，無思不韙。此又公之功也。魯城、夏汭，梗據中流，乘山置壘，縈川自固。公御此烏集，陵茲地險，頓兵坐甲，寒徃暑移，我行永乆，士忘歸願，經以遠圖，御以長策，費無遺矢，戰未窮兵，踐華之固，相望俱拔。此又公之功也。惟此羣凶，同惡相濟，緣江負險，蟻聚加湖。水陸盤據，規援夏首，桴旝一臨，應時褫潰。此又公之功也。姦孽震皇，復懷舉斧，蓄兵九派，用擬勤王。公稜威直指，勢踰風電，旌旆未臨，全州稽服。此又公之功也。姑熟衝要，密邇京畿，凶徒熾聚，斷塞津路。公偏師啟塗，排方繼及，兵威所震，望旗自駭，焚舟委壁，卷甲宵遁。此又公之功也。羣竪猖狂，志在借一，豕突淮涘，武騎如雲。公爰命英勇，因機騁銳，氣冠版泉，勢踰洹水，追奔逐北，奄有通津，熊耳比峻，未足云擬，睢水不流，曷其能及。此又公之功也。琅邪、石首，襟帶岨固，新壘、東墉，金湯是埒。憑險作守，兵食兼資，風激電駭，莫不震疊，城復于隍，於是乎在。此又公之功也。獨夫昬很，憑城靡懼，鼓鍾鞺鞜，慠若有餘。狎是邪孽，忌斯冠冕，凶狡因之，將逞孥戮。公奇謨密運，盛略潛通，忠勇之徒，得申厥効，白旗宣室，未之或比。此又公之功也。

　　公有拯億兆之勳，重之以明德，爰初厲志，服道儒門，濯纓來仕，清猷映代。時運艱難，宗社危殆，崐崗已燎，玉石同焚。驅率貔貅，抑揚霆電，義等南巢，功齊牧野。若夫禹功寂漠，微管誰嗣，拯其將魚，驅其被髮，解茲亂網，理此棼絲，復禮衽席，反樂河海。永平故事，聞之者歎息；司隷舊章，見之者隕涕。請我民命，還之斗極。憫憫搢紳，重荷戴天之慶；哀哀黔首，復蒙履地之恩。德踰嵩、岱，功隣造物，超哉邈矣，越無得而言焉。

　　朕又聞之：疇庸命德，建侯作屏，咸用剋固四維，永隆萬葉。是以二南流化，九伯斯征，王道淳洽，刑措罔用。覆政弗興，歷茲永久，如燬旣及，晉、鄭靡依。惟公經綸天地，寧濟區夏，道冠乎伊、稷，賞薄於桓、文，豈所以憲章齊、魯，長轡宇宙。敬惟前烈，朕甚懼焉。今進授相國，改揚州刺史為牧，以豫州之梁郡歷陽、南徐州之義興、揚州之淮南宣城吳吳興會稽新安東陽十郡，封公為梁公。錫茲白土，苴以白茅，爰定爾邦，用建冢社。在昔旦、奭，入居保佑，逮于畢、毛，亦作卿士，任兼內外，禮實宜之。今命使持節兼太尉王亮授相國揚州牧印綬，梁公璽紱；使持節兼司空王志授梁公茅土，金虎符第一至第五左，竹使符第一至第十左。相國位冠羣后，任緫百司，恒典彝數，宜與事革。其以相國緫百揆，去錄尚書之號，上所假節、侍中貂蟬、中書監印、中外都督大司馬印綬，建安公印策，驃騎大將軍如故。又加公九錫，其敬聽後命：

　　以公禮律兼修，刑德備舉，哀矜折獄，罔不用情，是用錫公大輅、戎輅各一，玄牡二駟。公勞心稼穡，念在民天，丕崇本務，惟穀是寶，是用錫公衮冕之服，赤舄副焉。公鎔鈞所被，變風以雅，易俗陶民，載和邦國，是用錫公軒懸之樂，六佾之舞。公文德廣覃，義聲遠洽，椎髻髽首，夷歌請吏，是用錫公朱戶以居。公揚清抑濁，官方有序，多士聿興，棫樸流詠，是用錫公納陛以登。公正色御下，以身軌物，式遏不虞，折衝惟遠，是用錫公虎賁之士三百人。公威同夏日，志清姦宄，放命圮族，刑茲罔赦，是用錫公鈇、鉞各一。公跨躡嵩溟，陵厲區宇，譬諸日月，容光必至，是用錫公彤弓一，彤矢百；盧弓十，盧矢千。公永言惟孝，至感通神，恭嚴祀典，祭有餘敬，是用錫公秬鬯一卣，圭瓚副焉。梁國置丞相以下，一遵舊式。欽哉！其敬循往策，祗服大禮，對揚天眷，用膺多福，以弘我太祖之休命！

高祖固辭。府僚勸進曰：「伏承嘉命，顯至佇策。明公逡巡盛禮，斯實謙尊之旨，未窮遠大之致。何者？嗣君弃常，自絕宗社，國命民主，翦為仇讎，折棟崩榱，壓焉自及，卿士懷脯斮之痛，黔首懼比屋之誅。明公亮格天之功，拯水火之切，再𧓋日月，重綴參辰，反龜玉於塗泥，濟斯民於阬岸，使夫匹婦二兒，羞言伊、呂，鄉校里塾，恥談五霸。而位卑乎阿衡，地狹於曲阜，慶賞之道，尚其未洽。夫大寶公器，非要非距，至公至平，當仁誰讓？明公宜祗奉天人，允膺大禮。無使後予之歌，同彼胥怨，兼濟之人，飜為獨善。」公不許。

二月辛酉，府僚重請曰：「近以朝命蘊策，冒奏丹誠，奉被還令，未蒙虛受，搢紳顒顒，深所未達。蓋聞受金於府，通人弘致，高蹈海隅，匹夫小節，是以履乘石而周公不以為疑，贈玉璜而太公不以為讓。況世哲繼軌，先德在民，經綸草昧，歎深微管。加以朱方之役，荊河是依，班師振旅，大造臺閣。雖復累繭救宋，重胝存楚，居今觀古，曾何足云。而惑甚盜鍾，功疑不賞，皇天后土，不勝其酷。是以玉馬駿奔，表微子之去；金板出地，告龍逢之冤。明公據鞍輟哭，厲三軍之志，獨居掩涕，激義士之心，故能使海若登祇，罄圖効祉，山戎、孤竹，束馬景從，代罪弔民，一匡靜亂，匪叨天功，實勤濡足。且明公本自諸生，取樂名教，道風素論，坐鎮雅俗，不習孫、吳，遘茲神武。驅盡誅之氓，濟必封之俗，龜玉不毀，誰之功與？獨為君子，將使伊、周何地？」於是始受相國梁公之命。

是日，焚東昬滛奢異服六十二種於都街。湘東王寶晊謀反，賜死。詔追贈梁公故夫人為梁妃。

乙丑，南兖州隊主陳文興於桓城內鑿井，得玉鏤騏驎、金鏤玉璧、水精環各二枚。又建康令羊瞻解稱鳳皇見縣之桐下里。宣德皇后稱美符瑞，歸于相國府。

丙寅，詔：「梁國初建，宜須綜理，可依舊選諸要職，悉依天朝之制。」高祖上表曰：

　　臣聞以言取士，士飾其言；以行取人，人竭其行。所謂才生於世，窮達惟時；而風流遂徃，馳騖成俗，媒孽夸衒，利盡錐刀，遂使官人之門，肩摩轂擊。豈直暴蓋露冠，不避寒暑，遂乃戢屨杖策，風雨必至。良由鄉舉里選，不師古始，稱肉度骨，遺之管庫。加以山河梁畢，闕輿徵之恩；金、張、許、史，忘舊業之替。吁，可傷哉！且夫譜牒訛誤，詐偽多緒，人物雅俗，莫肯留心。是以冒襲良家，即成冠族；妄修邊幅，便為雅士；負俗深累，遽遭寵擢；墓木已拱，方被徽榮。故前代選官，皆立選簿，應在貫魚，自有銓次。冑籍升降，行能臧否，或素定懷抱，或得之餘論，故得簡通賔客，無事掃門。頃代陵夷，九流乖失。其有勇退忘進，懷質抱真者，選部或以未經朝謁，難於進用。或有晦善藏聲，自埋衡蓽，又以名不素箸，絕其階緒。必須畫刺投狀，然後彈冠，則是驅迫廉撝，獎成澆競。愚謂自今選曹宜精隱括，依舊立簿，使冠屨無爽，名實不違，庶人識崖涘，造請自息。

　　且聞中間立格，甲族以二十登仕，後門以過立試吏，求之愚懷，抑有未達。何者？設官分職，惟才是務。若八元立年，居皁隸而見抑；四凶弱冠，處鼎族而宜甄。是則世祿之富，無意為善；布衣之士，肆心為惡。豈所以弘獎風流，希向後進？此實巨蠹，尤宜刊革。不然，將使周人有路傍之泣，晉臣興漁獵之歎。且俗長浮競，人寡退情，若限歲登朝，必增年就宦，故貌實昬童，籍已踰立，滓穢名教，於斯為甚。

　　臣緫司內外，憂責是任，朝政得失，義不容隱。伏願陛下垂聖淑之姿，降聽覽之末，則彝倫自穆，憲章惟允。

詔依高祖表施行。

丙戌，詔曰：

　　嵩高惟岳，配天所以流稱；大啟南陽，霸德所以光闡。忠誠簡帝，番君膺上爵之尊；勤勞王室，姬公增附庸之地。前王令典，布諸方策，長祚字甿，罔不由此。

　　相國梁公，體茲上哲，齊聖廣淵。文教內洽，武功外暢。推轂作藩，則威懷被於殊俗；治兵教戰，則霆雷赫於萬里。道喪時昬，讒邪孔熾。豈徒宗社如綴、神器莫主而已哉！至於兆庶殲亡，衣冠殄滅，餘類殘喘，指命崇朝，含生業業，投足無所，遂乃山川反覆，草木塗地。與夫仁被行葦之時，信及豚魚之日，何其遼敻相去之遠歟！公命師鞠旅，指景長騖。而本朝危切，樊、鄧遐遠，凶徒盤據，水陸相望，爰自姑熟，屆于夏首，嚴城勁卒，憑川為固。公沿漢浮江，電激風掃，舟徒水覆，地險雲傾，藉茲義勇，前無彊陣，拯危京邑，清我帝畿，撲旣燎於原火，免將誅於比屋。悠悠兆庶，命不在天；茫茫六合，咸受其賜。匡俗正本，民不失職。仁信竝行，禮樂同暢。伊、周未足方軌，桓、文遠有慙德。而爵後藩牧，地終秦、楚，非所以式酬光烈，允答元勳。寔由公履謙為本，形於造次，嘉數未申，晦朔增佇。便宜崇斯禮秩，允副遐邇之望。可進梁公爵為王。以豫州之南譙廬江、江州之尋陽、郢州之武昌西陽、南徐州之南琅邪南東海晉陵、揚州之臨海永嘉十郡，益梁國，并前為二十郡。其相國、揚州牧、驃騎大將軍如故。

公固辭。有詔斷表。相國左長史王瑩等率百僚敦請。

三月辛卯，延陵縣華陽邏主戴車牒稱云：「十二月乙酉，甘露降茅山，彌漫數里。正月己酉，邏將潘道蓋於山石穴中得毛龜一。二月辛酉，邏將徐靈符又於山東見白麞一。丙寅平旦，山上雲霧四合，須臾有玄黃之色，狀如龍形，長十餘丈，乍隱乍顯，乆乃從西北升天。」丁卯，兖州刺史馬元和籤：「所領東平郡壽張縣見騶虞一。」

癸巳，受梁王之命。令曰：「孤以虛昧，任執國鈞，雖夙夜勤止，念在興治，而育德振民，邈然尚遠。聖朝永言舊式，隆此眷命。侯伯盛典，方軌前烈；嘉錫隆被，禮數昭崇。徒守愿節，終隔體諒。羣后百司，重茲敦獎，勉茲厚顏，當此休祚。望昆、彭以長想，欽桓、文而歎息，思弘政塗，莫知津濟。邦甸初啟，藩宇惟新，思覃嘉慶，被之下國。國內殊死以下，今月十五日昧爽以前，一皆原赦。鰥寡孤獨不能自存者，賜穀五斛。府州所統，亦同蠲蕩。」

丙午，命王冕十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂舞八佾，設鍾虡宮縣。王妃王子王女爵命之號，一依舊儀。

丙辰，齊帝禪位于梁王。詔曰：

　　夫五德更始，三正迭興，馭物資賢，登庸啟聖，故帝跡所以代昌，王度所以改耀。革晦以明，由來尚矣。齊德淪微，危亡荐襲。隆昌凶虐，寔違天地；永元昬暴，取紊人神。三光再沉，七廟如綴。鼎業幾移，含識知泯。我高、明之祚，眇焉將墜。永惟屯難，冰谷載懷。

　　相國梁王，天誕睿哲，神縱靈武，德格玄祇，功均造物。止宗社之橫流，反生民之塗炭。扶傾頹構之下，拯溺逝川之中。九區重緝，四維更紐。絕禮還紀，崩樂復張。文館盈紳，戎亭息警。浹海㝢以馳風，罄輪裳而稟朔。八表呈祥，五靈効祉。豈止鱗羽禎奇，雲星瑞色而已哉！勳茂於百王，道昭乎萬代，固以明配上天，光華日月者也。河嶽表革命之符，圖讖紀代終之運。樂推之心，幽顯共積；謌頌之誠，華裔同箸。昔水政旣微，木德升緒，天之曆數，寔有所歸，握鏡琁樞，允集明哲。

　　朕雖庸蔽，闇于大道，永鑒崇替，為日已久，敢忘列代之高義，人祇之至願乎！今便敬禪于梁，即安姑熟，依唐虞、晉宋故事。

四月辛酉，宣德皇后令曰：「西詔至，帝憲章前代，敬禪神器于梁。明可臨軒遣使，恭授璽紱，未亡人便歸于別宮。」壬戌，策曰：

　　咨爾梁王：惟昔邃古之載，肇有生民，皇雄、大庭之辟，赫胥、尊盧之后，斯竝龍圖鳥跡以前，慌忽杳冥之世，固無得而詳焉。洎乎農、軒、炎、皡之代，放勛、重華之主，莫不以大道君萬姓，公器御八紘。居之如執朽索，去之若捐重負。一駕汾陽，便有窅然之志；蹔適箕嶺，即動讓王之心。故知戴黃屋，服玉璽，非所以示貴稱尊；乘大輅，建旂旌，蓋欲令歸趣有地。是故忘己而字兆民，殉物而君四海。及於精華內竭，畚橇外勞，則撫茲歸運，惟能是與。況兼乎笙管革文，威圖啟瑞，攝提夜朗，熒光晝發者哉！四百告終，有漢所以高揖；黃德旣謝，魏氏所以樂推。爰及晉、宋，亦弘斯典。我太祖握河受曆，應符啟運，二葉重光，三聖係軌。嗣君喪德，昬弃紀度，毀紊天綱，凋絕地紐，茫茫九域，翦為仇讎，溥天相顧，命縣晷刻。斮涉刳孕，於事已輕；求雞徵杖，曾何足譬。是以谷滿川枯，山飛鬼哭，七廟已危，人神無主。

　　惟王體茲上哲，明聖在躬，稟靈五緯，明竝日月。彝倫攸序，則端冕而協邕熙；時難孔棘，則推鋒而拯塗炭。功踰造物，德濟蒼生，澤無不漸，仁無不被，上達蒼昊，下及川泉。文教與鵬翼齊舉，武功與日車竝運。固以幽顯宅心，謳訟斯屬；豈徒桴鼓播地，卿雲叢天而已哉！至如晝覩爭明，夜飛枉矢，土淪彗刺，日旣星亡，除舊之徵必顯，更姓之符允集。是以義師初踐，芳露凝甘，仁風旣被，素文自擾，北闕藁街之使，風車火徼之民，膜拜稽首，願為臣妾。鍾石畢變，事表於遷虞；蛟魚竝出，義彰於事夏。若夫長民御衆，為之司牧，本同己於萬物，乃因心於百姓。寶命無常主，帝王非一族。今仰祗乾象，俯藉人願，敬禪神器，授帝位于爾躬。大祚告窮，天祿永終。於戲！王允執其中，式遵前典，以副昊天之望。禋上帝而臨億兆，格文祖而膺大業，以傳無疆之祚，豈不盛歟！

又璽書曰：

　　夫生者天地之大德，人者含生之通稱，竝首同本，未知所以異也。而稟靈造化，賢愚之情不一；託性五常，彊柔之分或舛。羣后靡一，爭犯交興，是故建君立長，用相司牧。非謂尊驕在上，以天下為私者也。兼以三正迭改，五運相遷，綠文赤字，徵河表洛。在昔勛、華，深達茲義，眷求明哲，授以蒸民。遷虞事夏，本因心於百姓；殷化為周，實受命於蒼昊。爰自漢、魏，罔不率由；降及晉、宋，亦遵斯典。我高皇所以格文祖而撫歸運，畏上天而恭寶曆者也。至于季世，禍亂荐臻，王度紛糾，姦回熾積。億兆夷人，刀俎為命，已然之逼，若綫之危，跼天蹐地，逃形無所。羣凶挾煽，志逞殘戮，將欲先殄衣冠，次移龜鼎。衡、保、周、召，竝列宵人。巢幕累卵，方此非切。自非英聖遠圖，仁為己任，則鴟梟厲吻，翦焉已及。

　　惟王崇高則天，博厚儀地，鎔鑄六合，陶甄萬有。鋒馹交馳，振靈武以遐略；雲雷方扇，鞠義旅以勤王。揚旍旆於遠路，戮姦宄於魏闕。德冠往初，功無與二。弘濟艱難，緝熙王道。懷柔萬姓，經營四方。舉直措枉，較如畫一。待旦同乎殷后，日𣅳過於周文。風化肅穆，禮樂交暢。加以赦過宥罪，神武不殺，盛德昭於景緯，至義感於鬼神。若夫納彼大麓，膺此歸運，烈風不迷，樂推攸在。治五韙於已亂，重九鼎於旣輕。自聲教所及，車書所至，革面回首，謳吟德澤。九山滅祲，四瀆安流。祥風扇起，淫雨靜息。玄甲遊於芳荃，素文馴於郊苑。躍九川於清漢，鳴六象於高崗。靈瑞雜沓，玄符昭箸。至於星孛紫宮，水効孟月，飛鴻滿野，長彗橫天，取新之應旣昭，革故之徵必顯。加以天表秀特，軒狀堯姿；君臨之符，諒非一揆。書云：「天鑒厥德，用集大命。」詩云：「文王在上，於昭于天。」所以二儀乃眷，幽明允叶，豈惟宅是萬邦，緝茲謳訟而已哉！

　　朕是用擁琁沈首，屬懷聖哲。昔水行告厭，我太祖旣受命代終；在日天祿云謝，亦以木德而傳于梁。遠尋前典，降惟近代，百辟遐邇，莫違朕心。今遣使持節、兼太保、侍中、中書監、兼尚書令汝南縣開國侯亮，兼太尉、散騎常侍、中書令新吳縣開國侯志，奉皇帝璽紱。受終之禮，一依唐虞故事。王其陟茲元后，君臨萬方，式傳洪烈，以答上天之休命！

高祖抗表陳讓，表不獲通。於是，齊百官豫章王元琳等八百一十九人，及梁臺侍中臣雲等一百一十七人，竝上表勸進，高祖謙讓不受。是日，太史令蔣道秀陳天文符讖六十四條，事竝明箸；羣臣重表固請，乃從之。

## 梁書‧卷二 本紀第二 武帝中

天監元年夏四月丙寅，高祖即皇帝位於南郊。設壇柴燎，告類于天曰：「皇帝臣衍，敢用玄牡，昭告于皇天后帝：齊氏以曆運斯旣，否終則亨，欽若天應，以命于衍。夫任是司牧，惟能是授；天命不于常，帝王非一族。唐謝虞受，漢替魏升，爰及晉、宋，憲章在昔。咸以君德馭四海，元功子萬姓，故能大庇氓黎，光宅區宇。齊代云季，世主昬凶，狡焉羣慝，是崇是長，肆厥姦回暴亂，以播虐于我有邦，俾溥天惴惴，將墜于深壑。九服八荒之內，連率岳牧之君，蹶角頓顙，匡救無術，卧薪待然，援天靡訴。衍投袂星言，推鋒萬里，厲其掛冠之情，用拯兆民之切。銜膽誓衆，覆銳屠堅，建立人主，克翦昬亂。遂因時來，宰司邦國，濟民康世，實有厥勞。而晷緯呈祥，川岳効祉，朝夕坰牧，日月郊畿。代終之符旣顯，革運之期已萃，殊俗百蠻，重譯獻款，人神遠邇，罔不和會。於是羣公卿士，咸致厥誠，竝以皇乾降命，難以謙拒。齊帝脫屣萬邦，授以神器。衍自惟匪德，辭不獲許，仰迫上玄之睠，俯惟億兆之心，宸極不可乆曠，民神不可乏主，遂藉樂推，膺此嘉祚。以茲寡薄，臨御萬方，顧求夙志，永言祗惕。敬簡元辰，恭茲大禮，升壇受禪，告類上帝，克播休祉，以弘盛烈，式傳厥後，用永保于我有梁。惟明靈是饗。」

禮畢，備法駕即建康宮，臨太極前殿。詔曰：「五精遞襲，皇王所以受命；四海樂推，殷、周所以改物。雖禪代相舛，遭會異時，而微明迭用，其流遠矣。莫不振民育德，光被黎元。朕以寡闇，命不先後，寧濟之功，屬當期運，乘此時來，因心萬物，遂振厥㢮維，大造區夏，永言前蹤，義均慙德。齊氏以代終有徵，歷數云改，欽若前載，集大命于朕躬。顧惟菲德，辭不獲命，寅畏上靈，用膺景業。執禋柴之禮，當與能之祚，繼迹百王，君臨四海，若涉大川，罔知攸濟。洪基初兆，萬品權輿，思俾慶澤，覃被率土。可大赦天下。改齊中興二年為天監元年。賜民爵二級；文武加位二等；鰥寡孤獨不能自存者，人穀五斛。逋布、口錢、宿債勿復收。其犯鄉論清議，贓汙淫盜，一皆蕩滌，洗除前注，與之更始。」

封齊帝為巴陵王，全食一郡。載天子旌旗，乘五時副車。行齊正朔。郊祀天地，禮樂制度，皆用齊典。齊宣德皇后為齊文帝妃，齊后王氏為巴陵王妃。

詔曰：「興運升降，前代舊章。齊世王侯封爵，悉皆降省。其有効箸艱難者，別有後命。惟宋汝陰王不在除例。」

又詔曰：「大運肇升，嘉慶惟始，劫賊餘口沒在臺府者，悉可蠲放。諸流徙之家，竝聽還本。」

追尊皇考為文皇帝，廟曰太祖；皇妣為獻皇后。追謚妃郗氏為德皇后。追封兄太傅懿為長沙郡王，謚曰宣武；齊後軍諮議敷為永陽郡王，謚曰昭；弟齊太常暢為衡陽郡王，謚曰宣；齊給事黃門侍郎融為桂陽郡王，謚曰簡。

是日，詔封文武功臣新除車騎將軍夏侯詳等十五人為公侯，食邑各有差。以弟中護軍宏為揚州刺史，封為臨川郡王；南徐州刺史秀安成郡王；雍州刺史偉建安郡王；左衞將軍恢鄱陽郡王；荊州刺史憺始興郡王。

丁卯，加領軍將軍王茂鎮軍將軍。以中書監王亮為尚書令、中軍將軍，相國左長史王瑩為中書監、撫軍將軍，吏部尚書沈約為尚書僕射，長兼侍中范雲為散騎常侍、吏部尚書。

詔曰：「宋氏以來，竝恣淫侈，傾宮之富，遂盈數千。推筭五都，愁窮四海，竝嬰罹冤橫，拘逼不一。撫絃命管，良家不被蠲；織室繡房，幽厄猶見役。弊國傷和，莫斯為甚。凡後宮樂府，西解暴室，諸如此例，一皆放遣。若衰老不能自存，官給廩食。」

戊辰，車騎將軍高句驪王高雲進號車騎大將軍。鎮東大將軍百濟王餘大進號征東大將軍。安西將軍宕昌王梁彌𩒎進號鎮西將軍。鎮東大將軍倭王武進號征東將軍。鎮西將軍河南王吐谷渾休留代進號征西將軍。巴陵王薨于姑熟，追謚為齊和帝，終禮一依故事。

己巳，以光祿大夫張瓌為右光祿大夫。庚午，鎮南將軍、江州刺史陳伯之進號征南將軍。

詔曰：「觀風省俗，哲后弘規；狩岳巡方，明王盛軌。所以重華在上，五品聿脩；文命肇基，四載斯履。故能物色幽微，耳目屠釣，致王業於緝熙，被淳風於遐邇。朕以寡薄，昧于治方，藉代終之運，當符命之重，取監前古，懍若馭朽。思所以振民育德，去殺勝殘，解網更張，置之仁壽；而明慙照遠，智不周物，兼以歲之不易，未遑卜征，興言夕惕，無忘鑒寐。可分遣內侍，周省四方，觀政聽謠，訪賢舉滯。其有田野不闢，獄訟無章，忘公殉私，侵漁是務者，悉隨事以聞。若懷寶迷邦，蘊奇待價，蓄響藏真，不求聞達，竝依名騰奏，罔或遺隱。使輶軒所屆，如朕親覽焉。」

又詔曰：「金作贖刑，有聞自昔，入縑以免，施於中世，民悅法行，莫尚乎此。永言叔世，偷薄成風，嬰諐入罪，厥塗匪一。斷弊之書，日纏於聽覽；鉗鈦之刑，歲積於牢犴。死者不可復生，刑者無因自返，由此而望滋實，庸可致乎？朕夕惕思治，念崇政術，斟酌前王，擇其令典，有可以憲章邦國，罔不由之。庶愧心於四海，昭情素於萬物。俗偽日乆，禁網彌繁。漢文四百，邈焉已遠。雖省事清心，無忘日用，而委銜廢策，事未獲從。可依周、漢舊典，有罪入贖，外詳為條格，以時奏聞。」

辛未，以中領軍蔡道恭為司州刺史。以新除謝沐縣公蕭寶義為巴陵王，以奉齊祀。復南蘭陵武進縣，依前代之科。徵謝朏為左光祿大夫、開府儀同三司，何胤為右光祿大夫。改南東海為蘭陵郡。土断南徐州諸僑郡縣。

癸酉，詔曰：「商俗甫移，遺風尚熾，下不上達，由來遠矣。升中馭索，增其懍然。可於公車府謗木肺石傍各置一函。若肉食莫言，山阿欲有橫議，投謗木函。若從我江、漢，功在可策，犀兕徒弊，龍虵方縣；次身才高妙，擯壓莫通，懷傅、呂之術，抱屈、賈之歎，其理有皦然，受困包匭；夫大政侵小，豪門陵賤，四民已窮，九重莫達。若欲自申，竝可投肺石函。」

甲戌，詔斷遠近上慶禮。

又詔曰：「禮闈文閣，宜率舊章，貴賤旣位，各有差等，俯仰拜伏，以明王度，濟濟洋洋，具瞻斯在。頃因多難，治綱㢮落，官非積及，榮由幸至。六軍尸四品之職，青紫治白簿之勞。振衣朝伍，長揖卿相，趨步廣闥，竝驅丞郎。遂冠履倒錯，珪甑莫辨。靜言疚懷，思返流弊。且翫法惰官，動成逋㢮，罰以常科，終未懲革。夫檟楚申威，蓋代斷趾，笞捶有令，如或可從。外詳共平議，務盡厥理。」

癸未，詔「相國府職吏，可依資勞度臺；若職限已盈，所度之餘，及驃騎府，竝可賜滿。」

閏月丁酉，以行宕昌王梁彌邕為安西將軍、河涼二州刺史，正封宕昌王。壬寅，以車騎將軍夏侯詳為右光祿大夫。

詔曰：「成務弘風，肅厲內外，寔由設官分職，互相懲糾。而頃壹拘常式，見失方奏，多容違惰，莫肯執咎，憲網日㢮，漸以為俗。今端右可以風聞奏事，依元熙舊制。」

五月乙亥夜，盜入南、北掖，燒神虎門、揔章觀，害衞尉卿張弘策。戊子，江州刺史陳伯之舉兵反，以領軍將軍王茂為征南將軍、江州刺史，率衆討之。

六月庚戌，以行北秦州刺史楊紹先為北秦州刺史、武都王。是月，陳伯之奔魏，江州平。前益州刺史劉季連據成都反。

八月戊戌，置建康三官。乙巳，平北將軍、西涼州刺史象舒彭進號安西將軍，封鄧至王。丁未，詔中書監王瑩等八人參定律令。是月，詔尚書曹郎依音奏事。林邑、干陁利國各遣使獻方物。

冬十一月己未，立小廟。甲子，立皇子統為皇太子。

十二月丙申，以國子祭酒張稷為護軍將軍。辛亥，護軍將軍張稷免。

是歲大旱，米斗五千，人多餓死。

二年春正月甲寅朔，詔曰：「三訊五聽，箸自聖典，哀矜折獄，義重前誥，蓋所以明慎用刑，深戒疑枉，成功致治，罔不由茲。朕自藩部，常躬訊錄，求理得情，洪細必盡。末運㢮網，斯政又闕，牢犴沈壅，申訴靡從。朕屬當期運，君臨兆億，雖復齊居宣室，留心聽斷；而九牧遐荒，無因臨覽。深懼懷冤就鞫，匪惟一方。可申敕諸州，月一臨訊，博詢擇善，務在確實。」乙卯，以尚書僕射沈約為尚書左僕射；吏部尚書范雲為尚書右僕射；前將軍鄱陽王恢為南徐州刺史；尚書令王亮為左光祿大夫；右衞將軍柳慶遠為中領軍。丙辰，尚書令、新除左光祿大夫王亮免。

夏四月癸卯，尚書刪定郎蔡法度上梁律二十卷、令三十卷、科四十卷。

五月丁巳，尚書右僕射范雲卒。乙丑，益州刺史鄧元起克成都，曲赦益州。壬申，斷諸郡縣獻奉二宮。惟諸州及會稽，職惟嶽牧，許薦任土，若非地產，亦不得貢。

六月丁亥，詔以東陽、信安、豐安三縣，水潦漂損居民資業，遣使周履，量蠲課調。是夏多癘疫。以新除左光祿大夫謝朏為司徒、尚書令。甲午，以中書監王瑩為尚書右僕射。

秋七月，扶南、龜茲、中天竺國各遣使獻方物。

冬十月，魏寇司州。

十一月乙卯，雷電大雨，晦。是夜又雷。乙亥，尚書左僕射沈約以母憂去職。

三月春正月戊申，後將軍、揚州刺史臨川王宏進號中軍將軍。癸丑，以尚書右僕射王瑩為尚書左僕射，太子詹事柳惔為尚書右僕射，前尚書左僕射沈約為鎮軍將軍。

二月，魏陷梁州。

三月，隕霜殺草。

五月丁巳，以扶南國王憍陳如闍耶跛摩為安南將軍。

六月丙子，詔曰：「昔哲王之宰世也，每歲卜征，躬事巡省，民俗政刑，罔不必逮。末代風凋，乆曠茲典，雖欲肆遠忘勞，究臨幽仄，而居今行古，事未易從，所以日晏踟躕，情同再撫。揔揔九州，遠近民庶，或川路幽遐，或貧羸老疾，懷冤抱理，莫由自申，所以東海匹婦，致災邦國，西土孤魂，登樓請訴。念此于懷，中夜太息。可分將命巡行州部，其有深冤鉅害，抑鬱無歸，聽詣使者，依源自列。庶以矜隱之念，昭被四方，逷聽遠聞，事均親覽。」癸未，大赦天下。

秋七月丁未，以光祿大夫夏侯詳為車騎將軍、湘州刺史，湘州刺史楊公則為中護軍。甲子，立皇子綜為豫章郡王。

八月，魏陷司州，詔以南義陽置司州。

九月壬子，以河南王世子伏連籌為鎮西將軍、西秦河二州刺史、河南王。北天竺國遣使獻方物。

冬十一月甲子，詔曰：「設教因時，淳薄異政，刑以世革，輕重殊風。昔商俗未移，民散乆矣，嬰網陷辟，日夜相尋。若悉加正法，則赭衣塞路；竝申弘宥，則難用為國，故使有罪入贖，以全元元之命。今遐邇知禁，圄犴稍虛，率斯以往，庶幾刑措。金作權典，宜在蠲息。可除贖罪之科。」

是歲多疾疫。

四年春正月癸卯朔，詔曰：「今九流常選，年未三十，不通一經，不得解褐。若有才同甘、顏，勿限年次。」置五經博士各一人。以鎮北將軍、雍州刺史建安王偉為南徐州刺史，南徐州刺史鄱陽王恢為郢州刺史，中領軍柳慶遠為雍州刺史。丙午，省鳳皇銜書伎。戊申，詔曰：「夫禋郊饗帝，至敬攸在，致誠盡愨，猶懼有違；而往代多令宮人縱觀茲禮，帷宮廣設，輜軿耀路，非所以仰虔蒼昊，昭感上靈。屬車之閒，見譏前世，便可自今停止。」辛亥，輿駕親祠南郊，赦天下。

二月壬午，遣衞尉卿楊公則率宿衞兵塞洛口。壬辰，交州刺史李凱據州反，長史李畟討平之。曲赦交州。戊戌，以前郢州刺史曹景宗為中護軍。是月，立建興苑於秣陵建興里。

夏四月丁巳，以行宕昌王梁彌愽為安西將軍、河涼二州刺史、宕昌王。是月，自甲寅至壬戌，甘露連降華林園。

五月辛卯，建康縣朔陰里生嘉禾，一莖十二穗。

六月庚戌，立孔子廟。壬戌，歲星晝見。

秋七月辛卯，右光祿大夫張瓌卒。

八月庚子，老人星見。

冬十月丙午，北伐，以中軍將軍、揚州刺史臨川王宏都督北討諸軍事，尚書右僕射柳惔為副。是歲，以興師費用，王公以下各上國租及田穀，以助軍資。

十一月辛未，以都官尚書張稷為領軍將軍。甲午，天晴朗，西南有電光，聞如雷聲三。

十二月，司徒、尚書令謝朏以所生母憂，去職。

是歲大穰，米斛三十。

五年春正月丁卯朔，詔曰：「在昔周、漢，取士方國。頃代凋訛，幽仄罕被，人孤地絕，用隔聽覽，士操淪胥，因茲靡勸。豈其岳瀆縱靈，偏有厚薄，寔由知與不知、用與不用耳。朕以菲德，君此兆民，而兼明廣照，屈於堂戶，飛耳長目，不及四方，永言愧懷，無忘旦夕。凡諸郡國舊族邦內無在朝位者，選官搜括，使郡有一人。」乙亥，以前司徒謝朏為中書監、司徒、衞將軍，鎮軍將軍沈約為右光祿大夫，豫章王綜為南徐州刺史。丁丑，以尚書左僕射王瑩為護軍將軍，僕射如故。甲申，立皇子綱為晉安郡王。丁亥，太白晝見。

二月庚戌，以太常張充為吏部尚書。

三月丙寅朔，日有蝕之。癸未，魏宣武帝從弟翼率其諸弟來降。輔國將軍劉思效破魏青州刺史元繫於膠水。丁亥，陳伯之自壽陽率衆歸降。

夏四月丙申，廬陵高昌之仁山獲銅劔二，始豐縣獲八目龜一。甲寅，詔曰：「朕昧旦齊居，惟刑是恤，三辟五聽，寢興載懷。故陳肺石於都街，增官司於詔獄，殷懃親覽，小大以情。而明慎未洽，囹圄尚擁，永言納隍，在予興愧。凡犴獄之所，可遣法官近侍，遞錄囚徒，如有枉滯，以時奏聞。」

五月辛未，太子左衞率張惠紹克魏宿預城。乙亥，臨川王宏前軍克梁城。辛巳，豫州刺史韋叡克合肥城。丁亥，廬江太守裴邃克羊石城；庚寅，又克霍丘城。辛卯，太白晝見。

六月庚子，青、冀二州刺史桓和前軍克朐山城。

秋七月乙丑，鄧至國遣使獻方物。

八月戊戌，老人星見。辛酉，作太子宮。

冬十一月甲子，京師地震。乙丑，以師出淹時，大赦天下。魏寇鍾離，遣右衞將軍曹景宗率衆赴援。

十二月癸卯，司徒謝朏薨。

六年春正月辛酉朔，詔曰：「徑寸之寶，或隱沙泥；以人廢言，君子斯戒。朕聽朝晏罷，思闡政術，雖百辟卿士，有懷必聞，而蓄響邊遐，未臻魏闕。或屈以貧陋，或間以山川，頓足延首，無因奏達。豈所以沈浮靡漏，遠邇兼得者乎？四方士民，若有欲陳言刑政，益國利民，淪礙幽遠，不能自通者，可各詮條布懷於刺史二千石。有可申採，大小以聞。」己卯，詔曰：「夫有天下者，義非為己。凶荒疾癘，兵革水火，有一於此，責歸元首。今祝史請禱，繼諸不善，以朕身當之，永使災害不及萬姓，俾茲下民稍蒙寧息。不得為朕祈福，以增其過。特班遠邇，咸令遵奉。」

二月甲辰，老人星見。

三月庚申朔，隕霜殺草。是月，有三象入京師。

夏四月壬辰，置左右驍騎、左右游擊將軍官。癸巳，曹景宗、韋叡等破魏軍於邵陽洲，斬獲萬計。癸卯，以右衞將軍曹景宗為領軍將軍、徐州刺史。己酉，以江州刺史王茂為尚書右僕射，中書令安成王秀為平南將軍、江州刺史。分湘廣二州置衡州。丁巳，以中軍將軍、揚州刺史臨川王宏為驃騎將軍、開府儀同三司，撫軍將軍建安王偉為揚州刺史，右光祿大夫沈約為尚書左僕射，尚書左僕射王瑩為中軍將軍。

五月己未，以新除左驍騎將軍長沙王深業為中護軍。癸亥，以侍中袁昂為吏部尚書。己巳，置中衞、中權將軍，改驍騎為雲騎，游擊為游騎。辛未，右將軍、揚州刺史建安王偉進號中權將軍。

六月庚戌，以車騎將軍、湘州刺史夏侯詳為右光祿大夫，新除金紫光祿大夫柳惔為安南將軍、湘州刺史。新吳縣獲四目龜一。

秋七月甲子，太白晝見。丙寅，分廣州置桂州。丁亥，以新除尚書右僕射王茂為中衞將軍。

八月戊子，赦天下。戊戌，大風折木。京師大水，因濤入，加御道七尺。

九月，嘉禾一莖九穗，生江陵縣。乙亥，改閱武堂為德陽堂，聽訟堂為儀賢堂。丙戌，以左衞將軍呂僧珍為平北將軍、南兖州刺史，豫章內史蕭昌為廣州刺史。

冬十月壬寅，以五兵尚書徐勉為吏部尚書。

閏月乙丑，以驃騎將軍、開府儀同三司臨川王宏為司徒、行太子太傅，尚書左僕射沈約為尚書令、行太子少傅，吏部尚書袁昂為右僕射。戊寅，平西將軍、荊州刺史始興王憺進號安西將軍。甲申，以右光祿大夫夏侯詳為尚書左僕射。

十二月丙辰，尚書左僕射夏侯詳卒。乙丑，魏淮陽鎮都軍主常邕和以城內屬。分豫州置霍州。

七年春正月乙酉朔，詔曰：「建國君民，立敎為首。不學將落，嘉植靡由。朕肇基明命，光宅區宇，雖耕耘雅業，傍闡藝文，而成器未廣，志本猶闕，非所以鎔範貴遊，納諸軌度。思欲式敦讓齒，自家刑國。今聲訓所漸，戎夏同風，宜大啟庠斆，博延冑子，務彼十倫，弘此三德，使陶鈞遠被，微言載表。」中衞將軍、領太子詹事王茂進號車騎將軍。戊戌，作神龍、仁虎闕於端門、大司馬門外。壬子，以領軍將軍曹景宗為中衞將軍，衞尉蕭景兼領軍將軍。

二月乙卯，廬江灊縣獲銅鍾二。新作國門于越城南。乙丑，增置鎮衞軍以下各有差。庚午，詔於州郡縣置州望、郡宗、鄉豪各一人，專掌搜薦。乙亥，以車騎大將軍高麗王高雲為撫東大將軍、開府儀同三司，平北將軍、南兖州刺史呂僧珍為領軍將軍。丙子，以中護軍長沙王深業為南兖州刺史，兼領軍將軍蕭景為雍州刺史，雍州刺史柳慶遠為護軍將軍。

夏四月乙卯，皇太子納妃，赦大辟以下，頒賜朝臣及近侍各有差。辛未，秣陵縣獲靈龜一。戊寅，餘姚縣獲古銅劔二。

五月己亥，詔復置宗正、太僕、大匠、鴻臚，又增太府、太舟，仍先為十二卿。癸卯，以平南將軍、江州刺史安成王秀為平西將軍、荊州刺史，安西將軍、荊州刺史始興王憺為護軍將軍，中衞將軍曹景宗為安南將軍、江州刺史。

六月辛酉，復建、修二陵周回五里內居民，改陵監為令。

秋七月丁亥，月犯氐。

八月癸丑，安南將軍、江州刺史曹景宗卒。丁巳，赦大辟以下未結正者。甲戌，平西將軍、荊州刺史安成王秀進號安西將軍，雲麾將軍、郢州刺史鄱陽王恢進號平西將軍。老人星見。

九月丁亥，詔曰：「芻牧必往，姬文垂則；雉兔有刑，姜宣致貶。藪澤山林，毓材是出，斧斤之用，比屋所資。而頃世相承，竝加封固，豈所謂與民同利，惠茲黔首？凡公家諸屯戍見封熂者，可悉開常禁。」壬辰，置童子奉車郎。癸巳，立皇子績為南康郡王。己亥，月犯東井。

冬十月丙寅，以吳興太守張稷為尚書左僕射。丙子，魏陽關主許敬珍以城內附。詔大舉北伐。以護軍將軍始興王憺為平北將軍，率衆入清；車騎將軍王茂率衆向宿預。丁丑，魏懸瓠鎮軍主白皁生、豫州刺史胡遜以城內屬，以皁生為鎮北將軍、司州刺史，遜為平北將軍、豫州刺史。

十一月辛巳，鄞縣言甘露降。

八年春正月辛巳，輿駕親祠南郊，赦天下，內外文武各賜勞一年。壬辰，魏鎮東參軍成景儁斬宿預城主嚴仲寶，以城內屬。

二月壬戌，老人星見。

夏四月，以北巴西郡置南梁州。戊申，以護軍將軍始興王憺為中衞將軍，司徒、行太子太傅臨川王宏為司空、揚州刺史，車騎將軍、領太子詹事王茂即本號開府儀同三司。丁卯，魏楚王城主李國興以城內附。丙子，以中軍將軍、丹陽尹王瑩為右光祿大夫。

五月壬午，詔曰：「學以從政，殷勤往哲，祿在其中，抑亦前事。朕思闡治綱，每敦儒術，軾閭闢館，造次以之。故負袠成風，甲科閒出，方當置諸周行，飾以青紫。其有能通一經、始末無倦者，策實之後，選可量加敘錄。雖復牛監羊肆，寒品後門，竝隨才試吏，勿有遺隔。」

秋七月癸巳，巴陵王蕭寶義薨。

八月戊午，老人星見。

冬十月乙巳，以中軍將軍始興王憺為鎮北將軍、南兖州刺史，南兖州刺史長沙王深業為護軍將軍。

九年春正月乙亥，以尚書令、行太子少傅沈約為左光祿大夫，行少傅如故，右光祿大夫王瑩為尚書令，行中撫將軍建安王偉領護軍將軍，鎮北將軍、南兖州刺史始興王憺為鎮西將軍、益州刺史，太常卿王亮為中書監。丙子，以輕車將軍晉安王綱為南兖州刺史。庚寅，新作緣淮塘，北岸起石頭迄東冶，南岸起後渚籬門迄三橋。

三月己丑，車駕幸國子學，親臨講肆，賜國子祭酒以下帛各有差。乙未，詔曰：「王子從學，箸自禮經，貴遊咸在，實惟前誥，所以式廣義方，克隆敎道。今成均大啟，元良齒讓，自斯以降，竝宜肄業。皇太子及王侯之子，年在從師者，可令入學。」于闐國遣使獻方物。

夏四月丁巳，革選尚書五都令史用寒流。林邑國遣使獻白猴一。

五月己亥，詔曰：「朕達聽思治，無忘日𣅳，而百司羣務，其途不一，隨時適用，各有攸宜，若非緫會衆言，無以備茲親覽。自今臺閣省府州郡鎮戍應有職僚之所，時共集議，各陳損益，具以奉聞。」中書監王亮卒。

六月癸丑，盜殺宣城太守朱僧勇。癸酉，以中撫將軍、領護軍建安王偉為鎮南將軍、江州刺史。

閏月己丑，宣城盜轉寇吳興縣，太守蔡撙討平之。

秋七月己巳，老人星見。

冬十二月癸未，輿駕幸國子學，策試冑子，賜訓授之司各有差。

十年春正月辛丑，輿駕親祠南郊，大赦天下，居局治事賜勞二年。癸卯，以尚書左僕射張稷為安北將軍、青冀二州刺史，郢州刺史鄱陽王恢為護軍將軍。甲辰，以南徐州刺史豫章王綜為郢州刺史，輕車將軍南康王績為南徐州刺史。戊申，騶虞一，見荊州華容縣。以左民尚書王暕為吏部尚書。辛酉，輿駕親祠明堂。

三月辛丑，盜殺東莞、琅邪二郡太守鄧晣，以朐山引魏軍，遣振遠將軍馬仙琕討之。是月，魏徐州刺史盧昶帥衆赴朐山。

夏五月癸酉，安豐縣獲一角玄龜。丁丑，領軍呂僧珍卒。己卯，以國子祭酒張充為尚書左僕射，太子詹事柳慶遠為領軍將軍。乙酉，嘉蓮一莖三花生樂遊苑。

秋七月丙辰，詔曰：「昔公卿面陳，載在前史，令僕陛奏，列代明文，所以釐彼庶績，成茲羣務。晉氏陵替，虛誕為風，自此相因，其失彌遠，遂使武帳空勞，無汲公之奏，丹墀徒闢，闕鄭生之履。三槐八座，應有務之百官，宜有所論，可入陳啟，庶藉周爰，少匡寡薄。」

九月丙申，天西北隆隆有聲，赤氣下至地。

冬十二月癸酉，山車見于臨城縣。庚辰，馬仙琕大破魏軍，斬馘十餘萬，剋復朐山城。

是歲，初作宮城門三重樓及開二道。宕昌國遣使獻方物。

十一年春正月壬辰，詔曰：「夫刑法悼耄，罪不收孥，禮著明文，史彰前事，蓋所以申其哀矜，故罰有弗及。近代相因，厥網彌峻，髫年華髮，同坐入諐。雖懲惡勸善，宜窮其制，而老幼流離，良亦可愍。自今逋讁之家及罪應質作，若年有老小，可停將送。」加左光祿大夫、行太子少傅沈約特進。鎮南將軍、江州刺史建安王偉儀同三司。司空、揚州刺史臨川王宏進位為太尉。驃騎將軍王茂為司空。尚書令、雲麾將軍王瑩進號安左將軍。安北將軍、青冀二州刺史張稷進號鎮北將軍。

二月戊辰，新昌、濟陽二郡野蠶成繭。

三月丁巳，曲赦揚、徐二州。築西靜壇於鍾山。庚申，高麗國遣使獻方物。

四月戊子，詔曰：「去歲朐山大殲醜類，宜為京觀，用旌武功；但伐罪弔民，皇王盛軌，掩骼埋胔，仁者用心。其下青州悉使收藏。」百濟、扶南、林邑國竝遣使獻方物。

六月辛巳，以司空王茂領中權將軍。

九月辛亥，宕昌國遣使獻方物。

冬十一月乙未，以吳郡太守袁昂兼尚書右僕射。己酉，降太尉、揚州刺史臨川王宏為驃騎將軍、開府同三司之儀。癸丑，齊宣德太妃王氏薨。

十二月己未，以安西將軍、荊州刺史安成王秀為中衞將軍，護軍將軍鄱陽王恢為平西將軍、荊州刺史。

十二年春正月辛卯，輿駕親祠南郊，赦大辟以下。

二月辛酉，以兼尚書右僕射袁昂為尚書右僕射。丙寅，詔曰：「掩骼埋胔，義重周經，槥櫝有加，事美漢策。朕向隅載懷，每勤造次，收藏之命，亟下哀矜；而㝢縣遐深，遵奉未洽，髐然路隅，往往而有，言愍沈枯，彌勞傷惻。可明下遠近，各巡境界，若委骸不葬，或蒢衣莫改，即就收斂，量給棺具。庶夜哭之魂斯慰，霑霜之骨有歸。」辛巳，新作太極殿，改為十三間。

三月癸卯，以湘州刺史王珍國為護軍將軍。

閏月乙丑，特進、中軍將軍沈約卒。

夏四月，京邑大水。

六月癸巳，新作太廟，增基九尺。庚子，太極殿成。

秋九月戊午，以鎮南將軍、開府儀同三司、江州刺史建安王偉為撫軍將軍，儀同如故；驃騎將軍、開府同三司之儀、揚州刺史臨川王宏為司空；領中權將軍王茂為驃騎將軍、開府同三司之儀、江州刺史。

冬十月丁亥，詔曰：「明堂地勢卑濕，未稱乃心。外可量就埤起，以盡誠敬。」

十三年春正月壬戌，以丹陽尹晉安王綱為荊州刺史。癸亥，以平西將軍、荊州刺史鄱陽王恢為鎮西將軍、益州刺史。丙寅，以翊右將軍安成王秀為安西將軍、郢州刺史。

二月丁亥，輿駕親耕藉田，赦天下，孝悌力田賜爵一級。老人星見。

三月辛亥，以新除中撫將軍、開府儀同三司建安王偉為左光祿大夫。

夏四月辛卯，林邑國遣使獻方物。壬辰，以郢州刺史豫章王綜為安右將軍。

五月辛亥，以通直散騎常侍韋叡為中護軍。

六月己亥，以南兖州刺史蕭景為領軍將軍，領軍將軍柳慶遠為安北將軍、雍州刺史。

秋七月乙亥，立皇子綸為邵陵郡王，繹為湘東郡王，紀為武陵郡王。

八月癸卯，扶南、于闐國各遣使獻方物。

是歲作浮山堰。

十四年春正月乙巳朔，皇太子冠，赦天下，賜為父後者爵一級，王公以下班賚各有差，停遠近上慶禮。丙午，安左將軍、尚書令王瑩進號中權將軍。以鎮西將軍始興王憺為中撫將軍。辛亥，輿駕親祠南郊。詔曰：「朕恭祗明祀，昭事上靈，臨竹宮而登泰壇，服裘冕而奉蒼璧，柴望旣升，誠敬克展，思所以對越乾元，弘宣德教；而缺于治道，政法多昧，實佇羣才，用康庶績。可班下遠近，博採英異。若有確然鄉黨，獨行州閭，肥遯丘園，不求聞達，藏器待時，未加收採；或賢良、方正，孝悌、力田，竝即騰奏，具以名上。當擢彼周行，試以邦邑，庶百司咸事，兆民無隱。又世輕世重，隨時約法，前以劓墨，用代重辟，猶念改悔，其路已壅，竝可省除。」丙寅，汝陰王劉胤薨。

二月庚寅，芮芮國遣使獻方物。戊戌，老人星見。辛丑，以中護軍韋叡為平北將軍、雍州刺史，新除中撫將軍始興王憺為荊州刺史。

夏四月丁丑，驃騎將軍、開府同三司之儀、江州刺史王茂薨。

五月丁巳，以荊州刺史晉安王綱為江州刺史。

秋八月乙未，老人星見。

九月癸亥，以長沙王深業為護軍將軍。狼牙脩國遣使獻方物。

十五年春正月己巳，詔曰：「觀時設敎，王政所先，兼而利之，寔惟務本，移風致治，咸由此作。頃因革之令，隨事必下，而張㢮之要，未臻厥宜，民瘼猶繁，廉平尚寡，所以竚旒纊而載懷，朝玉帛而興歎。可申下四方，政有不便於民者，所在具條以聞。守宰若清潔可稱，或侵漁為蠹，分別奏上，將行黜陟。長吏勸課，躬履堤防，勿有不脩，致妨農事。關市之賦，或有未允，外時參量，優減舊格。」

三月戊辰朔，日有蝕之。

夏四月丁未，以安右將軍豫章王綜兼護軍。高麗國遣使獻方物。

五月癸未，以司空、揚州刺史臨川王宏為中書監，驃騎大將軍、刺史如故。

六月丙申，改作小廟畢。庚子，以尚書令王瑩為左光祿大夫、開府儀同三司，尚書右僕射袁昂為尚書左僕射，吏部尚書王暕為尚書右僕射。

秋八月，老人星見。芮芮、河南遣使獻方物。

九月辛巳，左光祿大夫、開府儀同三司王瑩薨。壬辰，赦天下。

冬十月戊午，以丹陽尹長沙王深業為湘州刺史。

十一月丁卯，以兼護軍豫章王綜為安前將軍。交州刺史李畟斬交州反者阮宗孝，傳首京師。曲赦交州。壬午，以雍州刺史韋叡為護軍將軍。

十六年春正月辛未，輿駕親祠南郊，詔曰：「朕當扆思治，政道未明，昧旦劬勞，亟移星紀。今太皡御氣，句芒首節，升中就陽，禋敬克展，務承天休，布茲和澤。尤貧之家，勿收今年三調。其無田業者，所在量宜賦給。若民有產子，即依格優蠲。孤老鰥寡不能自存，咸加賑卹。班下四方。諸州郡縣，時理獄訟，勿使冤滯，竝若親覽。」

二月庚戌，老人星見。甲寅，以安前將軍豫章王綜為南徐州刺史。

三月丙子，河南王遣使獻方物。

夏四月甲子，初去宗廟牲。潮溝獲白雀一。

六月戊申，以廬陵王續為江州刺史。

七月丁丑，以郢州刺史安成王秀為鎮北將軍、雍州刺史。

八月辛丑，老人星見。扶南、婆利國各遣使獻方物。

冬十月，去宗廟薦脩，始用蔬果。

十七年春正月丁巳朔，詔曰：「夫樂所自生，含識之常性；厚下安宅，馭世之通規。朕矜此庶氓，無忘待旦，亟弘生聚之略，每布寬恤之恩；而編戶未滋，遷徙尚有，輕去故鄉，豈其本志？資業殆闕，自返莫由，巢南之心，亦何能弭。今開元發歲，品物惟新，思俾黔黎，各安舊所。將使郡無曠土，邑靡游民，鷄犬相聞，桑柘交畛。凡天下之民，有流移他境，在天監十七年正月一日以前，可開恩半歲，悉聽還本，蠲課三年。其流寓過遠者，量加程日。若有不樂還者，即使箸土籍為民，准舊課輸。若流移之後，本鄉無復居宅者，村司三老及餘親屬，即為詣縣，占請村內官地官宅，令相容受，使戀本者還有所託。凡坐為市埭諸職割盜衰減應被封籍者，其田宅車牛，是民生之具，不得悉以沒入，皆優量分留，使得自止。其商賈富室，亦不得頓相兼併。遁叛之身，罪無輕重，竝許首出，還復民伍。若有拘限，自還本役。竝為條格，咸使知聞。」

二月癸巳，鎮北將軍、雍州刺史安成王秀薨。甲辰，大赦天下。乙卯，以領石頭戍事南康王績為南兖州刺史。

三月甲申，老人星見。丙申，改封建安王偉為南平王。

夏五月戊寅，驃騎大將軍、揚州刺史臨川王宏免。己卯、干陁利國遣使獻方物。以領軍將軍蕭景為安右將軍，監揚州。辛巳，以臨川王宏為中軍將軍、中書監。

六月乙酉，以益州刺史鄱陽王恢為領軍將軍。中軍將軍、中書監臨川王宏以本號行司徒。癸卯，以國子祭酒蔡撙為吏部尚書。

秋八月壬寅，老人星見。詔以兵騶奴婢，男年登六十，女年登五十，免為平民。

冬十月乙亥，以中軍將軍、行司徒臨川王宏為中書監、司徒。

十一月辛亥，以南平王偉為左光祿大夫、開府儀同三司。

十八年春正月甲申，以領軍將軍鄱陽王恢為征西將軍、開府儀同三司、荊州刺史，荊州刺史始興王憺為中撫將軍、開府儀同三司、領軍。以尚書左僕射袁昂為尚書令，尚書右僕射王暕為尚書左僕射，太子詹事徐勉為尚書右僕射。辛卯，輿駕親祠南郊，孝悌力田賜爵一級。

二月戊午，老人星見。

四月丁巳，大赦天下。

秋七月甲申，老人星見。于闐、扶南國各遣使獻方物。

## 梁書‧卷三 本紀第三 武帝下

普通元年春正月乙亥朔，改元，大赦天下，賜文武勞位孝悌力田爵一級，尤貧之家勿收常調，鰥寡孤獨並加贍卹。丙子，日有蝕之。己卯，以司徒臨川王宏為太尉、揚州刺史，安右將軍、監揚州蕭景為安西將軍、郢州刺史。尚書左僕射王暕以母憂去職，金紫光祿大夫王份為尚書左僕射。庚子，扶南、高麗國各遣使獻方物。

二月壬子，老人星見。癸丑，以高麗王世子安為寧東將軍、高麗王。

三月丙戌，滑國遣使獻方物。

夏四月甲午，河南王遣使獻方物。

六月丁未，以護軍將軍韋叡為車騎將軍。

秋七月己卯，江、淮、海並溢。辛卯，以信威將軍邵陵王綸為江州刺史。

八月庚戌，老人星見。甲子，新除車騎將軍韋叡卒。

九月乙亥，有星晨見東方，光爛如火。

冬十月辛亥，以宣惠將軍長沙王深業為護軍將軍。辛酉，以丹陽尹晉安王綱為平西將軍、益州刺史。

二年春正月甲戌，以南徐州刺史豫章王綜為鎮右將軍。新除益州刺史晉安王綱改為徐州刺史。辛巳，輿駕親祠南郊。詔曰：「春司御氣，虔恭報祀，陶匏克誠，蒼璧禮備，思隨乾覆，布茲亭育。凡民有單老孤稚不能自存，主者郡縣咸加收養，贍給衣食，每令周足，以終其身。又於京師置孤獨園，孤幼有歸，華髮不匱。若終年命，厚加料理。尤窮之家，勿收租賦。」戊子，大赦天下。

二月辛丑，輿駕親祠明堂。

三月庚寅，大雪，平地三尺。

夏四月乙卯，改作南北郊。丙辰，詔曰：「夫欽若昊天，歷象無違，躬執耒耜，盡力致敬，上協星鳥，俯訓民時，平秩東作，義不在南。前代因襲，有乖禮制，可於震方，簡求沃野，具茲千畒，庶允舊章。」

五月癸卯，琬琰殿火，延燒後宮屋三千閒。丁巳，詔曰：「王公卿士，今拜表賀瑞，雖則百辟體國之誠，朕懷良有多愧。若其澤漏川泉，仁被動植，氣調玉燭，治致太平，爰降嘉祥，可無慙德；而政道多缺，淳化未凝，何以仰叶辰和，遠臻冥貺？此乃更彰寡薄，重增其尤。自今可停賀瑞。」

六月丁卯，信威將軍、義州刺史文僧明以州叛入于魏。

秋七月丁酉，假大匠卿裴邃節，督衆軍北討。甲寅，老人星見。魏荊州刺史桓叔興帥衆降。

八月丁亥，始平郡中石鼓村地自開成井，方六尺六寸，深三十二丈。

冬十一月，百濟、新羅國各遣使獻方物。

十二月戊辰，以鎮東大將軍百濟王餘隆為寧東大將軍。

三年春正月庚子，以尚書令袁昂為中書監，吳郡太守王暕為尚書左僕射，尚書左僕射王份為右光祿大夫。庚戌，京師地震。己未，以宣毅將軍廬陵王續為雍州刺史。

三月乙卯，巴陵王蕭屏薨。

夏四月丁卯，汝陰王劉端薨。

五月壬辰朔，日有蝕之，旣。癸巳，赦天下，并班下四方，民所疾苦，咸即以聞，公卿百僚各上封事，連率郡國舉賢良、方正、直言之士。

秋八月辛酉，作二郊及藉田並畢，班賜工匠各有差。甲子，老人星見。婆利、白題國各遣使獻方物。

冬十月丙子，加中書監袁昂中衞將軍。

十一月甲午，撫軍將軍、開府儀同三司、領軍將軍始興王憺薨。辛丑，以太子詹事蕭深藻為領軍將軍。

四年春正月辛卯，輿駕親祠南郊，大赦天下，應諸窮疾，咸加賑卹，并班下四方，時理獄訟。丙午，輿駕親祠明堂。

二月庚午，老人星見。乙亥，躬耕藉田。詔曰：「夫耕籍之義大矣哉！粢盛由之而興，禮節因之以著，古者哲王咸用此作。卷言八政，致茲千畒，公卿百辟，恪恭其儀，九推畢禮，馨香靡替。兼以風雲叶律，氣象光華，屬覽休辰，思加獎勸。可班下遠近，廣闢良疇，公私畎畒，務盡地利。若欲附農而糧種有乏，亦加貸卹，每使優遍。孝悌力田賜爵一級。預耕之司，剋日勞酒。」

三月壬寅，以鎮右將軍豫章王綜為平北將軍、南兖州刺史。

六月乙丑，分益州置信州，分交州置愛州，分廣州置成州、南定州、合州、建州，分霍州置義州。

秋八月丁卯，老人星見。

冬十月庚午，以中書監、中衞將軍袁昂為尚書令，即本號開府儀同三司。己卯，護軍將軍昌義之卒。

十一月癸未朔，日有蝕之。太白晝見。甲辰，尚書左僕射王暕卒。

十二月戊午，始鑄鐵錢。狼牙脩國遣使獻方物。

五年春正月，以左光祿大夫、開府儀同三司南平王偉為鎮衞大將軍，改領右光祿大夫，儀同三司如故。征西將軍、開府儀同三司、荊州刺史鄱陽王恢進號驃騎大將軍。太府卿夏侯亶為中護軍。右光祿大夫王份為左光祿大夫，加特進。辛卯，平北將軍、南兖州刺史豫章王綜進號鎮北將軍。平西將軍、雍州刺史晉安王綱進號安北將軍。

二月庚午，特進、左光祿大夫王份卒。丁丑，老人星見。

三月甲戌，分揚州、江州置東揚州。

夏四月乙未，以雲麾將軍南康王績為江州刺史。

六月乙酉，龍鬬于曲阿王陂，因西行至建陵城。所經處樹木倒折，開地數十丈。戊子，以會稽太守武陵王紀為東揚州刺史。庚子，以員外散騎常侍元樹為平北將軍、北青兖二州刺史，率衆北伐。

秋七月辛未，賜北討義客位一階。

八月庚寅，徐州刺史成景儁克魏童棧。九月戊申，又剋睢陵城。戊午，北兖州刺史趙景悅圍荊山。壬戌，宣毅將軍裴邃襲壽陽，入羅城，弗剋。

冬十月戊寅，裴邃、元樹攻魏建陵城，破之。辛巳，又破曲木。掃虜將軍彭寶孫剋琅邪。甲申，又剋檀丘城。辛卯，裴邃破狄城。丙申，又剋甓城，遂進屯黎漿。壬寅，魏東海太守韋敬欣以司吾城降。定遠將軍闕二字太守曹世宗破魏曲陽城。甲辰，又剋秦墟。魏郿、潘溪守悉皆棄城走。

十一月丙辰，彭寶孫剋東莞城。壬戌，裴邃攻壽陽之安城，剋之。丙寅，魏馬頭、安城並來降。

十二月戊寅，魏荊山城降。乙巳，武勇將軍李國興攻平靜關，剋之。辛丑，信威長史楊法乾攻武陽關；壬寅，攻峴關：並剋之。

六年春正月丙午，安北將軍晉安王綱遣長史柳津破魏南鄉郡，司馬董當門破魏晉城。庚戌，又破馬圈、彫陽二城。辛亥，輿駕親祠南郊，大赦天下。庚申，魏鎮東將軍、徐州刺史元法僧以彭城內附。己巳，雍州前軍剋魏新蔡郡。詔曰：「廟謨已定，王略方舉。侍中、領軍將軍西昌侯深藻，可便親戎，以前啟行；鎮北將軍、南兖州刺史豫章王綜董馭雄桀，風馳次邁；其餘衆軍，計日差遣，初中後師，善得嚴辦。朕當六軍雲動，龍舟濟江。」癸酉，剋魏鄭城。甲戌，以魏鎮東將軍、徐州刺史元法僧為司空。

二月丁丑，老人星見。庚辰，南徐州刺史廬陵王續還朝，稟承戎略。乙未，趙景悅下魏龍亢城。

三月丙午，歲星見南斗。賜新附民長復除，應諸罪失一無所問。己酉，行幸白下城，履行六軍頓所。乙丑，鎮北將軍、南兖州刺史豫章王綜權頓彭城，揔督衆軍，并攝徐州府事。己巳，以魏假平東將軍元景隆為衡州刺史，魏征虜將軍元景仲為廣州刺史。

夏五月己酉，築宿預堰，又修曹公堰於濟陰。太白晝見。壬子，遣中護軍夏侯亶督壽陽諸軍事，北伐。

六月庚辰，豫章王綜奔于魏，魏復據彭城。

秋七月壬戌，大赦天下。

八月丙子，以散騎常侍曹仲宗兼領軍。壬午，老人星見。

十二月戊子，邵陵王綸有罪，免官，削爵土。壬辰，京師地震。

七年春正月辛丑朔，赦殊死以下。丁卯，滑國遣使獻方物。

二月甲戌，北伐衆軍解嚴。河南王遣使獻方物。丁亥，老人星見。

三月乙卯，高麗國遣使獻方物。

夏四月乙酉，太尉臨川王宏薨。南州津改置校尉，增加俸秩。詔在位羣臣，各舉所知，凢是清吏，咸使薦聞，州年舉二人，大郡一人。

六月己卯，林邑國遣使獻方物。

秋九月己酉，驃騎大將軍、開府儀同三司、荊州刺史鄱陽王恢薨。

冬十月辛未，以丹陽尹湘東王繹為荊州刺史。

十一月庚辰，大赦天下。是日，丁貴嬪薨。辛巳，夏侯亶、胡龍牙、元樹、曹世宗等衆軍剋壽陽城。丁亥，放魏楊州刺史李憲還北。以壽陽置豫州，合肥改為南豫州。以中護軍夏侯亶為豫、南豫二州刺史。平西將軍、郢州刺史元樹進號安西將軍。魏新野太守以郡降。

大通元年春正月乙丑，以尚書左僕射徐勉為尚書僕射、中衞將軍。詔曰：「朕思利兆民，惟日不足，氣象環回，每弘優簡。百官俸祿，本有定數，前代以來，皆多評准，頃者因循，未遑改革。自今已後，可長給見錢，依時即出，勿令逋緩。凡散失官物，不問多少，並從原宥。惟事涉軍儲，取公私見物，不在此例。」辛未，輿駕親祠南郊。詔曰：「奉時昭事，虔薦蒼璧，思承天德，惠此下民。凡因事去土，流移他境者，並聽復宅業，蠲役五年。尤貧之家，勿收三調。孝悌力田賜爵一級。」是月，司州刺史夏侯夔進軍三關，所至皆剋。

三月辛未，輿駕幸同泰寺捨身。甲戌，還宮，赦天下，改元。以左衞將軍蕭深藻為中護軍。林邑、師子國各遣使獻方物。

夏五月丙寅，成景雋剋魏臨潼、竹邑。

秋八月壬辰，老人星見。

冬十月庚戌，魏東豫州刺史元慶和以渦陽內屬。甲寅，曲赦東豫州。

十一月丁卯，以中護軍蕭深藻為北討都督、征北大將軍，鎮渦陽。戊辰，加尚書令、中衞將軍、開府儀同三司袁昂中書監。以渦陽置西徐州。高麗國遣使獻方物。

二年春正月庚申，司空元法僧以本官領中軍將軍。中書監、尚書令、中衞將軍、開府儀同三司袁昂進號中撫大將軍。衞尉卿蕭昂為中領軍。乙酉，芮芮國遣使獻方物。

二月甲午，老人星見。是月，築寒山堰。

三月壬戌，以江州刺史南康王績為安右將軍。

夏四月辛丑，魏郢州刺史元願達以義陽內附，置北司州。時魏大亂，其北海王元顥、臨淮王元彧、汝南王元悅並來奔；其北青州刺史元世雋、南荊州刺史李志亦以地降。

六月丁亥，魏臨淮王元彧求還本國，許之。

冬十月丁亥，以魏北海王元顥為魏主，遣東宮直閤將軍陳慶之衞送還北。魏豫州刺史鄧獻以地內屬。

中大通元年正月辛酉，輿駕親祠南郊，大赦天下，孝悌力田賜爵一級。甲子，魏汝南王元悅求還本國，許之。辛巳，輿駕親祠明堂。

二月甲申，以丹陽尹武陵王紀為江州刺史。辛丑，芮芮國遣使獻方物。

三月丙辰，以河南王阿羅真為寧西將軍、西秦河沙三州刺史。庚辰，以中護軍蕭深藻為中權將軍。

夏四月癸未，以安右將軍南康王績為護軍將軍。癸巳，陳慶之攻魏梁城，拔之；進屠考城，擒魏濟陰王元暉業。

五月戊辰，剋大梁。癸酉，剋虎牢城。魏主元子攸棄洛陽，走河北。乙亥，元顥入洛陽。

六月壬午，大赦天下。辛亥，魏淮陰太守晉鴻以湖陽城內屬。

閏月己未，安右將軍、護軍南康王績薨。己卯，魏爾朱榮攻殺元顥，復據洛陽。

秋九月辛巳，朱雀航華表災。以安北將軍羊侃為青、兾二州刺史。癸巳，輿駕幸同泰寺，設四部無遮大會，因捨身，公卿以下，以錢一億萬奉贖。

冬十月己酉，輿駕還宮，大赦，改元。

十一月丙戌，加中撫大將軍、開府儀同三司袁昂中書監。加鎮衞大將軍、開府儀同三司南平王偉太子少傅。加金紫光祿大夫蕭琛、陸杲並特進。司空、中軍將軍元法僧進號車騎將軍。中權將軍蕭深藻為中護軍將軍。中領軍蕭昂為領軍將軍。戊子，魏巴州刺史嚴始欣以城降。

十二月丁巳，盤盤國遣使獻方物。

二年春正月戊寅，以雍州刺史晉安王綱為驃騎大將軍、揚州刺史，南徐州刺史廬陵王續為平北將軍、雍州刺史。癸未，老人星見。

夏四月庚申，大雨雹。壬申，以河南王佛輔為寧西將軍、西秦河二州刺史。

六月丁巳，遣魏太保汝南王元悅還北為魏主。庚申，以魏尚書左僕射范遵為安北將軍、司州牧，隨元悅北討。林邑國遣使獻方物。壬申，扶南國遣使獻方物。

秋八月庚戌，輿駕幸德陽堂，設絲竹會，祖送魏主元悅。山賊聚結，寇會稽郡所部縣。

九月壬午，假超武將軍湛海珍節以討之。

三年春正月辛巳，輿駕親祠南郊，大赦天下，孝悌力田賜爵一級。丙申，以魏尚書僕射鄭先護為征北大將軍。

二月辛丑，輿駕親祠明堂。甲寅，老人星見。乙卯，特進蕭琛卒。乙丑，以廣州刺史元景隆為安右將軍。

夏四月乙巳，皇太子統薨。

六月丁未，以前太子詹事蕭深猷為中護軍。尚書僕射徐勉加特進、右光祿大夫。丹丹國遣使獻方物。癸丑，立昭明太子子南徐州刺史華容公懽為豫章郡王，枝江公譽為河東郡王，曲阿公詧為岳陽郡王。

秋七月乙亥，立晉安王綱為皇太子。大赦天下，賜為父後者及出處忠孝文武清勤，並賜爵一級。乙酉，以侍中、五兵尚書謝舉為吏部尚書。庚寅，詔曰：「推恩六親，義彰九族，班以侯爵，亦曰惟允。凡是宗戚有服屬者，並可賜沐食鄉亭侯，各隨遠近以為差次。其有暱親，自依舊章。」壬辰，以吏部尚書何敬容為尚書右僕射。癸巳，老人星見。

九月庚午，以太子詹事蕭深藻為征北將軍、南兖州刺史。戊寅，狼牙脩國奉表獻方物。

冬十月己酉，行幸同泰寺，高祖升法座，為四部衆說大般若涅盤經義，迄于乙卯。前樂山縣侯蕭正則有罪流徙，至是招誘亡命，欲寇廣州，在所討平之。

十一月乙未，行幸同泰寺，高祖升法座，為四部衆說摩訶般若波羅蜜經義，訖于十二月辛丑。

是歲，吳興郡生野穀，堪食。

四年春正月丙寅朔，以鎮衞大將軍、開府儀同三司南平王偉進位大司馬，司空元法僧進位太尉，尚書令、中權大將軍、開府儀同三司袁昂進位司空。立臨川靖惠王宏子正德為臨賀郡王。戊辰，以丹陽尹邵陵王綸為揚州刺史。太子右衞率薛法護為平北將軍、司州牧，衞送元悅入洛。庚午，立嫡皇孫大器為宣城郡王。癸未，魏南兖州刺史劉世明以城降，改魏南兖州為譙州，以世明為刺史。

二月壬寅，老人星見。新除太尉元法僧還北，為東魏主。以安右將軍元景隆為征北將軍、徐州刺史，雲麾將軍羊侃為安北將軍、兖州刺史，散騎常侍元樹為鎮北將軍。庚戌，新除揚州刺史邵陵王綸有罪，免為庶人。壬子，以江州刺史武陵王紀為揚州刺史，領軍將軍蕭昂為江州刺史。丙辰，邵陵縣獲白鹿一。

三月庚午，侍中、領國子博士蕭子顯上表置制旨孝經助教一人，生十人，專通高祖所釋孝經義。

夏四月壬申，盤盤國遣使獻方物。

秋七月甲辰，星隕如雨。

八月丙子，特進陸杲卒。

九月乙巳，以太子詹事南平王世子恪為領軍將軍，平北將軍、雍州刺史廬陵王續為安北將軍，西中郎將、荊州刺史湘東王繹為平西將軍，司空袁昂領尚書令。

十一月己酉，高麗國遣使獻方物。

十二月庚辰，以太尉元法僧為驃騎大將軍、開府同三司之儀、郢州刺史。

五年春正月辛卯，輿駕親祠南郊，大赦天下，孝悌力田賜爵一級。先是一日丙夜，南郊令解滌之等到郊所履行，忽聞空中有異香三隨風至，及將行事，奏樂迎神畢，有神光滿壇上，朱紫黃白雜色，食頃方滅。兼太宰武陵王紀等以聞。戊申，京師地震。己酉。長星見。辛亥，輿駕親祠明堂。癸丑，以宣城王大器為中軍將軍。河南國遣使獻方物。

二月癸未，行幸同泰寺，設四部大會，高祖升法座，發金字摩訶波若經題，訖于己丑。老人星見。

三月丙辰，大司馬南平王偉薨。

夏四月癸酉，以御史中丞臧盾兼領軍。

五月戊子，京邑大水，御道通船。

六月己卯，魏建義城主蘭寶殺魏東徐州刺史，以下邳城降。

秋七月辛卯，改下邳為武州。

八月庚申，以前徐州刺史元景隆為安右將軍。老人星見。甲子，波斯國遣使獻方物。甲申，中護軍蕭深猷卒。

九月己亥，以輕車將軍、臨賀王正德為中護軍。甲寅，以尚書令、司空袁昂為特進、左光祿大夫，司空如故。盤盤國遣使獻方物。

冬十月庚申，以尚書右僕射何敬容為尚書左僕射，吏部尚書謝舉為尚書右僕射，侍中、國子祭酒蕭子顯為吏部尚書。

六年春二月癸亥，輿駕親耕藉田，大赦天下，孝悌力田賜爵一級。

三月己亥，以行河南王可沓振為西秦河二州刺史、河南王。甲辰，百濟國遣使獻方物。

夏四月丁卯，熒惑在南斗。

秋七月甲辰，林邑國遣使獻方物。

八月己未，以南梁州刺史武興王楊紹先為秦、南秦二州刺史。

冬十月丁卯，以信武將軍元慶和為鎮北將軍，率衆北伐。

閏十二月丙午，西南有雷聲二。

大同元年春正月戊申朔，改元，大赦天下。

二月己卯，老人星見。辛巳，輿駕親祠明堂。丁亥，輿駕躬耕藉田。辛丑，高麗國、丹丹國各遣使獻方物。

三月辛未，滑國王安樂薩丹王遣使獻方物。

夏四月庚子，波斯國獻方物。甲辰，以魏鎮東將軍劉濟為徐州刺史。壬戌，以安北將軍廬陵王續為安南將軍、江州刺史。

秋七月乙卯，老人星見。辛卯，扶南國遣使獻方物。

冬十月辛卯，以前南兖州刺史蕭深藻為護軍將軍。

十一月丁未，中衞將軍、特進、右光祿大夫徐勉卒。壬戌，北梁州刺史蘭欽攻漢中，剋之，魏梁州刺史元羅降。癸亥，賜梁州歸附者復除有差。甲子，雄勇將軍、北益州刺史陰平王楊法深進號平北將軍。月行左角星。

十二月乙酉，以魏北徐州刺史羊徽逸為平北將軍。戊戌，以平西將軍、秦南秦二州刺史武興王楊紹先進號車騎將軍，平北將軍、北益州刺史陰平王楊法深進號驃騎將軍。辛丑，平西將軍、荊州刺史湘東王繹進號安西將軍。

二年春正月甲辰，以兼領軍臧盾為中領軍。

二月乙亥，輿駕躬耕藉田。丙戌，老人星見。

三月庚申，詔曰：「政在養民，德存被物，上令如風，民應如草。朕以寡德，運屬時來，撥亂反正，倏焉三紀。不能使重門不閉，守在海外，疆埸多阻，車書未一。民疲轉輸，士勞邊防。徹田為粮，未得頓止。治道不明，政用多僻，百辟無沃心之言，四聦闕飛耳之聽，州輟刺舉，郡忘共治。致使失理負謗，無由聞達，侮文弄法，因事生姦，肺石空陳，懸鍾徒設。書不云乎：『股肱惟人，良臣惟聖。』寔賴賢佐，匡其不及。凡厥在朝，各獻讜言，政治不便於民者，可悉陳之。若在四遠，刺史二千石長吏，並以奏聞。細民有言事者，咸為申達。朕將親覽，以紓其過。文武在位，舉爾所知，公侯將相，隨才擢用，拾遺補闕，勿有所隱。」

夏四月乙未，以驃騎大將軍、開府同三司之儀元法僧為太尉，領軍師將軍。

先是，尚書右丞江子四上封事，極言政治得失。五月癸卯，詔曰：「古人有言，屋漏在上，知之在下。朕所鍾過，不能自覺。江子四等封事如上，尚書可時加檢括，於民有蠹患者，便即勒停，宜速詳啟，勿致淹緩。」乙巳，以魏前梁州刺史元羅為征北大將軍、青冀二州刺史。

六月丁亥，詔曰：「南郊、明堂、陵廟等令，與朝請同班，於事為輕，可改視散騎侍郎。」

冬十月乙亥，詔大舉北伐。

十一月己亥，詔北伐衆班師。辛亥，京師地震。

十二月壬申，魏請通和，詔許之。丁酉，以吳興太守、駙馬都尉、利亭侯張纘為吏部尚書。

三年春正月辛丑，輿駕親祠南郊，大赦天下；孝悌力田賜爵一級。是夜，朱雀門災。壬寅，天無雲，雨灰，黃色。癸卯，以中書令邵陵王綸為江州刺史。

二月乙酉，老人星見。丁亥，輿駕親耕藉田。己丑，以尚書左僕射何敬容為中權將軍，護軍將軍蕭深藻為安右將軍、尚書左僕射。以尚書右僕射謝舉為右光祿大夫。庚寅，以安南將軍廬陵王續為中衞將軍、護軍將軍。

三月戊戌，立昭明太子子𧫷為武昌郡王，譼為義陽郡王。

夏四月丁卯，以南琅邪彭城二郡太守河東王譽為南徐州刺史。

五月丙申，以前揚州刺史武陵王紀復為揚州刺史。

六月，青州朐山境隕霜。

秋七月癸卯，魏遣使來聘。己酉，義陽王譼薨。是月，青州雪，害苗稼。

八月甲申，老人星見。辛卯，輿駕幸阿育王寺，赦天下。

九月，南兖州大飢。是月，北徐州境內旅生稻稗二千許頃。

閏月甲子，安西將軍、荊州刺史湘東王繹進號鎮西將軍，揚州刺史武陵王紀為安西將軍、益州刺史。

冬十月丙辰，京師地震。

是歲，飢。

四年春正月庚辰，以中軍將軍宣城王大器為中軍大將軍、揚州刺史。

二月己亥，輿駕親耕藉田。

三月戊寅，河南國遣使獻方物。癸未，芮芮國遣使獻方物。

五月甲戌，魏遣使來聘。

秋七月己未，以南琅邪彭城二郡太守岳陽王𧦴為東揚州刺史。癸亥，詔以東冶徒李胤之降如來真形舍利，大赦天下。

八月甲辰，詔：「南兖、北徐、西徐、東徐、青、冀、南北青、武、仁、潼、睢等十二州，旣經飢饉，曲赦逋租宿責，勿收今年三調。」

冬十二月丁亥，兼國子助教皇侃表上所撰禮記義疏五十卷。

五年春正月乙卯，以護軍將軍廬陵王續為驃騎將軍、開府儀同三司，安右將軍、尚書左僕射蕭深藻為中衞將軍、開府儀同三司。中權將軍、丹陽尹何敬容以本號為尚書令，吏部尚書張纘為尚書僕射，都官尚書劉孺為吏部尚書。丁巳，御史中丞、參禮儀事賀琛奏：「今南北二郊及藉田往還並宜御輦，不復乘輅。二郊請用素輦，藉田往還乘常輦，皆以侍中陪乘，停大將軍及太僕。」詔付尚書博議施行。改素輦名大同輦。昭祀宗廟乘玉輦。辛未，輿駕親祠南郊，詔孝悌力田及州閭鄉黨稱為善人者，各賜爵一級，并勒屬所以時騰上。

三月己未，詔曰：「朕四聦旣闕，五識多蔽，畫可外牒，或致紕繆。凡是政事不便於民者，州郡縣即時皆言，勿得欺隱。如使怨訟，當境任失。而今而後，以為永准。」

秋七月己卯，以驃騎將軍、開府儀同三司廬陵王續為荊州刺史，湘東王繹為護軍將軍、安右將軍。

八月乙酉，扶南國遣使獻生犀及方物。

九月庚申，以都官尚書到溉為吏部尚書。

冬十一月乙亥，魏遣使來聘。

十二月癸未，以吳郡太守謝舉為中書監，新除中書令鄱陽王範為中領軍。

六年春正月庚戌朔，曲赦司、豫、徐、兖四州。

二月己亥，輿駕親耕藉田。丙午，以江州刺史邵陵王綸為平西將軍、郢州刺史，雲麾將軍豫章王懽為江州刺史。秦郡獻白鹿一。

夏四月癸未，詔曰：「命世興王，嗣賢傳業，聲稱不朽，人代徂遷，二賔以位，三恪義在，時事浸遠，宿草榛蕪，望古興懷，言念愴然。晉、宋、齊三代諸陵，有職司者勤加守護，勿令細民妄相侵毀。作兵有少，補使充足。前無守視，並可量給。」

五月戊寅，以前青、冀二州刺史元羅為右光祿大夫。己卯，河南王遣使獻馬及方物。

六月丁未，平陽縣獻白鹿一。

秋七月丁亥，魏遣使來聘。

八月戊午，赦天下。辛未，詔曰：「經國有體，必詢諸朝，所以尚書置令、僕、丞、郎，旦旦上朝，以議時事，前共籌懷，然後奏聞。頃者不爾，每有疑事，倚立求決。古人有云，主非堯舜，何得發言便是。是故放勛之聖，猶咨四岳，重華之叡，亦待多士。豈朕寡德，所能獨斷。自今尚書中有疑事，前於朝堂參議，然後啟聞，不得習常。其軍機要切，前須諮審，自依舊典。」盤盤國遣使獻方物。

九月，移安州置定遠郡，受北徐州都督，定遠郡改屬安州。始平太守崔碩表獻嘉禾一莖十二穗。戊戌，特進、左光祿大夫、司空袁昂薨。

冬十一月己卯，曲赦京邑。

十二月壬子，江州刺史豫章王懽薨。以護軍將軍湘東王繹為鎮南將軍、江州刺史。置桂州於湘州始安郡，受湘州督；省南桂林等二十四郡，悉改屬桂州。

七年春正月辛巳，輿駕親祠南郊，赦天下，其有流移及失桑梓者，各還田宅，蠲課五年。辛丑，輿駕親祠明堂。

二月乙巳，以行宕昌王梁彌泰為平西將軍、河梁二州刺史、宕昌王。辛亥，輿駕躬耕藉田。乙卯，京師地震。丁巳，以中領軍、鄱陽王範為鎮北將軍、雍州刺史。

三月乙亥，宕昌王遣使獻馬及方物。高麗、百濟、滑國各遣使獻方物。

夏四月戊申，魏遣使來聘。

五月癸巳，以侍中南康王會理兼領軍。

秋九月戊寅，芮芮國遣使獻方物。

冬十月丙午，以侍中劉孺為吏部尚書。

十一月丙子，詔停在所役使女丁。丁丑，詔曰：「民之多幸，國之不幸，恩澤屢加，彌長姦盜，朕亦知此之為病矣。如不優赦，非仁人之心。凡厥諐耗逋負，起今七年十一月九日昧爽以前，在民間無問多少，言上尚書督所未入者，皆赦除之。」又詔曰：「用天之道，分地之利，蓋先聖之格訓也。凡是田桑廢宅沒入者，公創之外，悉以分給貧民，皆使量其所能以受田分。如聞頃者，豪家富室，多占取公田，貴價僦稅，以與貧民，傷時害政，為蠹已甚。自今公田悉不得假與豪家；已假者特聽不追。其若富室給貧民種粮共營作者，不在禁例。」己丑，以金紫光祿大夫臧盾為領軍將軍。

十二月壬寅，詔曰：「古人云，一物失所，如納諸隍，未是切言也。朕寒心消志，為日乆矣，每當食投箸，方眠徹枕，獨坐懷憂，憤慨申旦，非為一人，萬姓故耳。州牧多非良才，守宰虎而傅翼，楊阜是故憂憤，賈誼所以流涕。至於民間誅求萬端，或供厨帳，或供厩庫，或遣使命，或待賔客，皆無自費，取給於民。又復多遣遊軍，稱為遏防，姦盜不止，暴掠繁多，或求供設，或責腳步。又行劫縱，更相枉逼，良人命盡，富室財殫。此為怨酷，非止一事。亦頻禁斷，猶自未已。外司明加聽採，隨事舉奏。又復公私傳、屯、邸、冶，爰至僧尼，當其地界，止應依限守視；乃至廣加封固，越界分斷水陸採捕及以樵蘇，遂致細民措手無所。凡自今有越界禁斷者，禁斷之身，皆以軍法從事。若是公家創內，止不得輒自立屯，與公競作以收私利。至百姓樵採以供煙爨者，悉不得禁；及以採捕，亦勿訶問。若不遵承，皆以死罪結正。」魏遣使來聘。丙辰，於宮城西立士林館，延集學者。

是歲，交州土民李賁攻刺史蕭諮，諮輸賂，得還越州。

八年春正月，安成郡民劉敬躬挾左道以反，內史蕭說委郡東奔，敬躬據郡，進攻廬陵，取豫章，妖黨遂至數萬，前逼新淦、柴桑。

二月戊戌，江州刺史湘東王繹遣中兵曹子郢討之。

三月戊辰，大破之，擒敬躬送京師，斬于建康市。是月，於江州新蔡、高塘立頌平屯，墾作蠻田。遣越州刺史陳侯、羅州刺史寗巨、安州刺史李智、愛州刺史阮漢，同征李賁於交州。

九年春閏月丙申，地震，生毛。

二月甲戌，使江州民三十家出奴婢一戶，配送司州。

三月，以太子詹事謝舉為尚書僕射。

夏四月，林邑王破德州，攻李賁，賁將范脩又破林邑王於九德，林邑王敗走。

冬十一月辛丑，安西將軍、益州刺史武陵王紀進號征西將軍、開府儀同三司。

十二月壬戌，領軍將軍臧盾卒；以輕車將軍河東王譽為領軍將軍。

十年春正月，李賁於交阯竊位號，署置百官。

三月甲午，輿駕幸蘭陵，謁建陵。辛丑，至脩陵。

壬寅，詔曰：「朕自違桑梓，五十餘載，乃眷東顧，靡日不思。今四方款關，海外有截，獄訟稍簡，國務小閑，始獲展敬園陵，但增感慟。故鄉老少，接踵遠至，情貌孜孜，若歸于父，宜有以慰其此心。並可錫位一階，并加頒賚。所經縣邑，無出今年租賦。監所責民，蠲復二年。并普賚內外從官軍主左右錢米各有差。」因作還舊鄉詩。

癸卯，詔園陵職司，恭事勤勞，並錫位一階，并加沾賚。丁未，仁威將軍、南徐州刺史臨川王正義進號安東將軍。己酉，幸京口城北固樓，改名北顧。庚戌，幸回賔亭，宴帝鄉故老及所經近縣奉迎候者少長數千人，各賚錢二千。

夏四月乙卯，輿駕至自蘭陵。詔鰥寡孤獨尤貧者贍卹各有差。

五月丁酉，尚書令何敬容免。

秋九月己丑，詔曰：「今茲遠近，雨澤調適，其穫已及，冀必萬箱，宜使百姓因斯安樂。凡天下罪無輕重，已發覺未發覺，討捕未擒者，皆赦宥之。侵割耗散官物，無問多少，亦悉原除。田者荒廢、水旱不作、無當時文列，應追稅者，并作田不登公格者，並停。各備臺州以文最逋殿，罪悉從原。其有因飢逐食，離鄉去土，悉聽復業，蠲課五年。」

冬十二月，大雪，平地三尺。

十一年春三月庚辰，詔曰：「皇王在昔，澤風未遠，故端居玄扈，拱默巖廊。自大道旣淪，澆波斯逝，動競日滋，情偽彌作。朕負扆君臨，百年將半。宵漏未分，躬勞政事；白日西浮，不遑飱飯。退居猶被布素，含咀匪過藜藿。寧以萬乘為貴，四海為富；唯欲億兆康寧，下民安乂。雖復三思行事，而百慮多失。凡遠近分置、內外條流、四方所立屯、傳、邸、治，市埭、桁渡，津稅、田園，新舊守宰，遊軍戍邏，有不便於民者，尚書州郡各速條上，當隨言除省，以舒民患。」

夏四月，魏遣使來聘。

冬十月己未，詔曰：「堯、舜以來，便開贖刑，中年依古，許罪身入貲，吏下因此，不無姦猾，所以一日復勑禁斷。川流難壅，人心惟危，旣乖內典慈悲之義，又傷外敎好生之德。書云：『與殺不辜，寧失不經。』可復開罪身，皆聽入贖。」

中大同元年春正月丁未，曲阿縣建陵隧口石騏驎動，有大蛇鬬隧中，其一被傷奔走。癸丑，交州刺史楊㬓剋交趾嘉寧城，李賁竄入屈獠洞，交州平。

三月乙巳，大赦天下：凡主守割盜、放散官物，及以軍粮器甲，凡是赦所不原者，起十一年正月以前，皆悉從恩，十一年正月已後，悉原加責；其或為事逃叛流移，因飢以後亡鄉失土，可聽復業，蠲課五年，停其徭役；其被拘之身，各還本郡，舊業若在，皆悉還之。庚戌，法駕出同泰寺大會，停寺省講金字三慧經。

夏四月丙戌，於同泰寺解講，設法會。大赦，改元。孝悌力田為父後者賜爵一級，賚宿衞文武各有差。是夜，同泰寺災。

六月辛巳，竟天有聲，如風雨相擊薄。

秋七月辛酉，以武昌王𧫷為東揚州刺史。甲子，詔曰：「禽獸知母而不知父，無賴子弟過於禽獸，至於父母並皆不知。多觸王憲，致及老人。耆年禁執，大可傷愍。自今有犯罪者，父母祖父母勿坐。唯大逆不預今恩。」丙寅，詔曰：「朝四而暮三，衆狙皆喜，名實未虧，而喜怒為用。頃聞外閒多用九陌錢，陌減則物貴，陌足則物賤，非物有貴賤，是心有顛倒。至於遠方，日更滋甚。豈直國有異政，乃至家有殊俗，徒亂王制，無益民財。自今可通用足陌錢。令書行後，百日為期，若猶有犯，男子謫運，女子質作，並同三年。」

八月丁丑，東揚州刺史武昌王𧫷薨。以安東將軍、南徐州刺史臨川王正義即本號東揚州刺史，丹陽尹邵陵王綸為鎮東將軍、南徐州刺史。甲午，渴槃陁國遣使獻方物。

冬十月癸酉，汝陰王劉哲薨。乙亥，以前東揚州刺史岳陽王𧦴為雍州刺史。

太清元年正壬寅，驃騎大將軍、開府儀同三司、荊州刺史廬陵王續薨；以鎮南將軍、江州刺史湘東王繹為鎮西將軍、荊州刺史。辛酉，輿駕親祠南郊，詔曰：「天行彌綸，覆燾之功博；乾道變化，資始之德成。朕沐浴齋宮，虔恭上帝，祗事槱燎，高熛太一，大禮克遂，感慶兼懷，思與億兆，同其福惠。可大赦天下，尤窮者無出即年租調；清議禁錮，並皆宥釋；所討逋叛，巧籍隱年，闇丁匿口，開恩百日，各令自首，不問往罪；流移他鄉，聽復宅業，蠲課五年；孝悌力田賜爵一級；居局治事賞勞二年。可班下遠近，博採英異，或德茂州閭，道行鄉邑，或獨行特立，不求聞達，咸使言上，以時招聘。」甲子，輿駕親祠明堂。

二月己卯，白虹貫日。庚辰，魏司徒侯景求以豫、廣、潁、洛、陽、西揚、東荊、北荊、襄、東豫、南兖、西兖、齊等十三州內屬。壬午，以景為大將軍，封河南王，大行臺承制，如鄧禹故事。丁亥，輿駕躬耕藉田。

三月庚子，高祖幸同泰寺，設無遮大會，捨身，公卿等以錢一億萬奉贖。甲辰，遣司州刺史羊鴉仁、兖州刺史桓和、仁州刺史湛海珍等應接北豫州。

夏四月丁亥，輿駕還宮，大赦天下，改元，孝悌力田為父後者賜爵一級，在朝羣臣宿衞文武並加頒賚。

五月丁酉，輿駕幸德陽堂，宴羣臣，設絲竹樂。

六月戊辰，以前雍州刺史鄱陽王範為征北將軍，緫督漢北征討諸軍事。

秋七月庚申，羊鴉仁入懸瓠城。甲子，詔曰：「二豫分置，其來乆矣。今汝、潁剋定，可依前代故事，以懸瓠為豫州，壽春為南豫，改合肥為合州，北廣陵為淮州，項城為殷州，合州為南合州。」

八月乙丑，王師北伐，以南豫州刺史蕭深明為大都督。詔曰：「今汝南新復，嵩、潁載清，瞻言遺黎，有勞鑒寐，宜覃寬惠，與之更始。應是緣邊初附諸州部內百姓，先有負罪流亡，逃叛入北，一皆曠蕩，不問往諐，并不得挾以私讎而相報復。若有犯者，嚴加裁問。」戊子，以大將軍侯景錄行臺尚書事。

九月癸卯，王遊苑成。庚戌，輿駕幸苑。

冬十一月，魏遣大將軍慕容紹宗等至寒山。丙午，大戰，深明敗績，及北兖州刺史胡貴孫等並陷魏。紹宗進圍潼州。

十二月戊辰，遣太子舍人元貞還北為魏主。辛巳，以前征北將軍鄱陽王範為安北將軍、南豫州刺史。

二年春正月戊戌，詔在位各舉所知。己亥，魏陷渦陽。辛丑，以尚書僕射謝舉為尚書令，守吏部尚書王克為尚書僕射。甲辰，豫州刺史羊鴉仁、殷州刺史羊思達，並棄城走，魏進據之。乙卯，以大將軍侯景為南豫州牧，安北將軍、南豫州刺史鄱陽王範為合州刺史。

三月甲辰，撫東將軍高麗王高延卒，以其息為寧東將軍、高麗王、樂浪公。己未，以鎮東將軍、南徐州刺史卲陵王綸為平南將軍、湘州刺史、同三司之儀，中衞將軍、開府儀同三司蕭深藻為征東將軍、南徐州刺史。是日，屈獠洞斬李賁，傳首京師。

夏四月丙子，詔在朝及州郡各舉清人任治民者，皆以禮送京師。戊寅，以護軍將軍河東王譽為湘州刺史。

五月辛丑，以新除中書令卲陵王綸為安前將軍、開府儀同三司，前湘州刺史張纘為領軍將軍。辛亥，曲赦交、愛、德三州。癸丑，詔曰：「為國在於多士，寧下寄于得人。朕暗於行事，尤闕治道，孤立在上，如臨深谷。凡爾在朝，咸思匡救，獻替可否，用相啟沃。班下方岳，傍求俊乂，窮其屠釣，盡其巖穴，以時奏聞。」是月，兩月夜見。

秋八月乙未，以右衞將軍朱异為中領軍。戊戌，侯景舉兵反，擅攻馬頭、木柵、荊山等戍。甲辰，以安前將軍、開府儀同三司卲陵王綸都督衆軍討景。曲赦南豫州。

九月丙寅，加左光祿大夫元羅鎮右將軍。

冬十月，侯景襲譙州，執刺史蕭泰。丁未，景進攻歷陽，太守莊鐵降之。戊申，以新除光祿大夫臨賀王正德為平北將軍，都督京師諸軍，屯丹陽郡。己酉，景自橫江濟于採石。辛亥，景師至京，臨賀王正德率衆附賊。

十一月辛酉，賊攻陷東府城，害南浦侯蕭推、中軍司馬楊暾。庚辰，卲陵王綸帥武州刺史蕭弄璋、前譙州刺史趙伯超等入援京師，頓鍾山愛敬寺。乙酉，綸進軍湖頭，與賊戰，敗績。丙戌，安北將軍鄱陽王範遣世子嗣、雄信將軍裴之高等帥衆入援，次于張公洲。

十二月戊申，天西北中裂，有光如火。尚書令謝舉卒。丙辰，司州刺史柳仲禮、前衡州刺史韋粲、高州刺史李遷仕、前司州刺史羊鴉仁等並帥軍入援，推仲禮為大都督。

三年春正月丁巳朔，柳仲禮帥衆分據南岸。是日，賊濟軍於青塘，襲破韋粲營，粲拒戰死。庚申，卲陵王綸、東揚州刺史臨成公大連等帥兵集南岸。乙丑，中領軍朱异卒。丙寅，以司農卿傅岐為中領軍。戊辰，高州刺史李遷仕、天門太守樊文皎進軍青溪東，為賊所破，交皎死之。壬午，熒惑守心。乙酉，太白晝見。

二月丁未，南兖州刺史南康王會理、前青冀二州刺史湘潭侯蕭退帥江州之衆，頓于蘭亭苑。庚戌，安北將軍、合州刺史鄱陽王範以本號開府儀同三司。

三月戊午，前司州刺史羊鴉仁等進軍東府北，與賊戰，大敗。己未，皇太子妃王氏薨。丁卯，賊攻陷宮城，縱兵大掠。己巳，賊矯詔遣石城公大款解外援軍。庚午，侯景自為都督中外諸軍事、大丞相、錄尚書。辛未，援軍各退散。丙子，熒惑守心。壬午，新除中領軍傅岐卒。

夏四月己丑，京師地震。丙申，地又震。己酉，高祖以所求不供，憂憤寢疾。是月，青冀二州刺史明少遐、東徐州刺史湛海珍、北青州刺史王奉伯各舉州附于魏。

五月丙辰，高祖崩于凈居殿，時年八十六。辛巳，遷大行皇帝梓宮于太極前殿。

冬十一月，追尊為武皇帝，廟曰高祖。乙卯，葬于脩陵。

高祖生知淳孝。年六歲，獻皇太后崩，水漿不入口三日，哭泣哀苦，有過成人，內外親黨，咸加敬異。及丁文皇帝憂，時為齊隨王諮議，隨府在荊鎮，髣髴奉聞，便投列星馳，不復寢食，倍道就路，憤風驚浪，不暫停止。高祖形容本壯，及還至京都，銷毀骨立，親表士友，不復識焉。望宅奉諱，氣絕乆之，每哭輒歐血數升。服內不復甞米，惟資大麥，日止二溢。拜掃山陵，涕淚所灑，松草變色。及居帝位，即於鍾山造大愛敬寺，青溪邊造智度寺，又於臺內立至敬等殿。又立七廟堂，月中再過，設凈饌。每至展拜，恒涕泗滂沲，哀動左右。加以文思欽明，能事畢究，少而篤學，洞達儒玄。雖萬機多務，猶卷不輟手，燃燭側光，常至戊夜。造制旨孝經義，周易講疏，及六十四卦、二繫、文言、序卦等義，樂社義，毛詩荅問，春秋荅問，尚書大義，中庸講疏，孔子正言，老子講疏，凡二百餘卷，並正先儒之迷，開古聖之旨。王侯朝臣皆奉表質疑，高祖皆為解釋。脩飾國學，增廣生員，立五館，置五經博士。天監初，則何佟之、賀瑒、嚴植之、明山賔等覆述制旨，并撰吉凶軍賔嘉五禮，凡一千餘卷，高祖稱制斷疑。於是穆穆恂恂，家知禮節。大同中，於臺西立士林館，領軍朱异、太府卿賀琛、舍人孔子袂等遞相講述。皇太子、宣城王亦於東宮宣猷堂及揚州廨開講，於是四方郡國，趨學向風，雲集於京師矣。兼篤信正法，尤長釋典，製涅盤、大品、凈名、三慧諸經義記，復數百卷。聽覽餘閑，即於重雲殿及同泰寺講說，名僧碩學、四部聽衆，常萬餘人。又造通史，躬製贊序，凡六百卷。天情睿敏，下筆成章，千賦百詩，直疏便就，皆文質彬彬，超邁今古。詔銘贊誄，箴頌牋奏，爰初在田，洎登寶歷，凡諸文集，又百二十卷。六藝備閑，棊登逸品，陰陽緯候，卜筮占決，並悉稱善。又撰金策三十卷。草隷尺牘，騎射弓馬，莫不奇妙。勤於政務，孜孜無怠。每至冬月，四更竟，即敕把燭看事，執筆觸寒，手為皴裂。糾姦擿伏，洞盡物情，常哀矜涕泣，然後可奏。日止一食，膳無鮮腴，惟豆羹糲食而已。庶事繁擁，日儻移中，便嗽口以過。身衣布衣，木緜皁帳，一冠三載，一被二年。常克儉於身，凡皆此類。五十外便斷房室。後宮職司貴妃以下，六宮褘褕三翟之外，皆衣不曳地，傍無錦綺。不飲酒，不聽音聲，非宗廟祭祀、大會饗宴及諸法事，未甞作樂。性方正，雖居小殿暗室，恒理衣冠，小坐押□，盛夏暑月，未甞褰袒。不正容止，不與人相見，雖覿內竪小臣，亦如遇大賔也。歷觀古昔帝王人君，恭儉莊敬，藝能博學，罕或有焉。

史臣曰：齊季告終，君臨昏虐，天棄神怒，衆叛親離。高祖英武睿哲，義起樊、鄧，仗旗建號，濡足救焚，揔蒼兕之師，翼龍豹之陣，雲驤雷駭，翦暴夷凶，萬邦樂推，三靈改卜。於是御鳳曆，握龍圖，闢四門弘招賢之路，納十亂引諒直之規。興文學，脩郊祀，治五禮，定六律，四緫旣達，萬機斯理，治定功成，遠安邇肅。加以天祥地瑞，無絕歲時。征賦所及之鄉，文軌傍通之地，南超萬里，西拓五千。其中瓌財重寶，千夫百族，莫不充牣王府，蹶角闕庭。三四十年，斯為盛矣。自魏、晉以降，未或有焉。及乎耄年，委事羣倖。然朱异之徒，作威作福，挾朋樹黨，政以賄成，服冕乘軒，由其掌握，是以朝經混亂，賞罰無章。「小人道長」，抑此之謂也。賈誼有云「可為慟哭者矣」。遂使滔天羯寇，承閒掩襲，鷲羽流王屋，金契辱乘輿，塗炭黎元，黍離宮室。嗚呼！天道何其酷焉。雖曆數斯窮，蓋亦人事然也。

## 梁書‧卷四 本紀第四 簡文帝

太宗簡文皇帝諱綱，字世纘，小字六通，高祖第三子，昭明太子母弟也。天監二年十月丁未，生于顯陽殿。五年，封晉安王，食邑八千戶。八年，為雲麾將軍，領石頭戍軍事，量置佐吏。九年，遷使持節、都督南北兖青徐冀五州諸軍事、宣毅將軍、南兖州刺史。十二年，入為宣惠將軍、丹陽尹。十三年，出為使持節、都督荊雍梁南北秦益寧七州諸軍事、南蠻校尉、荊州刺史，將軍如故。十四年，徙為都督江州諸軍事、雲麾將軍、江州刺史，持節如故。十七年，徵為西中郎將、領石頭戍軍事，尋復為宣惠將軍、丹陽尹，加侍中。普通元年，出為使持節、都督益寧雍梁南北秦沙七州諸軍事、益州刺史；未拜，改授雲麾將軍、南徐州刺史。四年，徙為使持節、都督雍梁南北秦四州郢州之竟陵司州之隨郡諸軍事、平西將軍、寧蠻校尉、雍州刺史。五年，進號安北將軍。七年，權進都督荊、益、南梁三州諸軍事。是歲，丁所生穆貴嬪喪，上表陳解，詔還攝本任。中大通元年，詔依先給鼓吹一部。二年，徵為都督南揚徐二州諸軍事、驃騎將軍、揚州刺史。三年四月乙巳，昭明太子薨。五月丙申，詔曰：「非至公無以主天下，非博愛無以臨四海。所以堯舜克讓，惟德是與；文王舍伯邑考而立武王，格于上下，光于四表。今岱宗牢落，天步艱難，淳風猶鬱，黎民未乂，自非克明克哲，允武允文，豈能荷神器之重，嗣龍圖之尊。晉安王綱，文義生知，孝敬自然，威惠外宣，德行內敏，羣后歸美，率土宅心。可立為皇太子。」七月乙亥，臨軒策拜，以脩繕東宮，權居東府。四年九月，移還東宮。

太清三年五月丙辰，高祖崩。辛巳，即皇帝位。詔曰：「朕以不造，夙丁閔凶。大行皇帝奄棄萬國，攀慕號躃，厝身靡所。猥以寡德，越居民上，煢煢在疚，罔知所託，方賴藩輔，社稷用安。謹遵先旨，顧命遺澤，宜加億兆。可大赦天下。」壬午，詔曰：「育物惟寬，馭民惟惠，道箸興王，本非隷役。或開奉國，便致擒虜；或在邊疆，濫被抄劫。二邦是競，黎元何罪！朕以寡昧，創承鴻業，旣臨率土，化行宇宙，豈欲使彼獨為匪民。諸州見在北人為奴婢者，并及妻兒，悉可原放。」癸未，追謚妃王氏為簡皇后。

六月丙戌，以南康嗣王會理為司空。丁亥，立宣城王大器為皇太子。壬辰，封當陽公大心為尋陽郡王，石城公大款為江夏郡王，寧國公大臨為南海郡王，臨城公大連為南郡王，西豐公大春為安陸郡王，新淦公大成為山陽郡王，臨湘公大封為宜都郡王。

秋七月甲寅，廣州刺史元景仲謀應侯景，西江督護陳霸先起兵攻之，景仲自殺，霸先迎定州刺史蕭勃為刺史。戊辰，以吳郡置吳州，以安陸王大春為刺史。庚午，以司空南康嗣王會理兼尚書令，南海王大臨為揚州刺史，新興王大莊為南徐州刺史。是月，九江大饑，人相食十四五。

八月癸卯，征東大將軍、開府儀同三司、南徐州刺史蕭深藻薨。

冬十月丁未，地震。

十二月，百濟國遣使獻方物。

大寶元年春正月辛亥朔，以國哀不朝會。詔曰：「蓋天下者，至公之神器，在昔三五，不獲已而臨蒞之。故帝王之功，聖人之餘事，軒冕之華，儻來之一物。太祖文皇帝含光大之量，啟西伯之基。高祖武皇帝道洽二儀，智周萬物。屬齊季薦瘥，彝倫剥喪，同氣離入苑之禍，元首懷無猒之欲，乃當樂推之運，因億兆之心，承彼掎角，雪茲讎恥。事非為己，義寔從民，故功成弗居，卑宮菲食，大慈之業普薰，汾陽之詔屢下。于茲四紀，無得而稱。朕以寡昧，哀煢孔棘，生靈已盡，志不圖全，僶俛視陰，企承鴻緒。懸旌履薄，未足云喻。痛甚愈遲，諒闇彌切。方當玄默在躬，栖心事外。即王道未直，天步猶艱，式憑宰輔，以弘庶政。履端建號，抑惟舊章。可大赦天下，改太清四年為大寶元年。」丁巳，天雨黃沙。己未，太白經天，辛酉乃止。西魏寇安陸，執司州刺史柳仲禮，盡沒漢東之地。丙寅，月晝見。癸酉，前江都令祖皓起義，襲廣陵，斬賊南兖州刺史董紹先。侯景自帥水步軍擊皓。

二月癸未，景攻陷廣陵，皓等並見害。丙戌，以安陸王大春為東揚州刺史。省吴州，如先為郡。詔曰：「近東垂擾亂，江陽縱逸。上宰運謀，猛士雄奮，吴、會肅清，濟、兖澄謐，京師畿內，無事戎衣。朝廷達官，齋內左右，並可解嚴。」乙巳，以尚書僕射王克為左僕射。是月，邵陵王綸自尋陽至于夏口，郢州刺史南平王恪以州讓綸。丙午，侯景逼太宗幸西州。

夏五月庚午，征北將軍、開府儀同三司鄱陽嗣王範薨。自春迄夏，大飢，人相食，京師尤甚。

六月辛巳，以南郡王大連行揚州事。庚子，前司州刺史羊鴉仁自尚書省出奔西州。

秋七月戊辰，賊行臺任約寇江州，刺史尋陽王大心以州降約。是月，以南郡王大連為江州刺史。

八月甲午，湘東王繹遣領軍將軍王僧辯率衆逼郢州。乙亥，侯景自進位相國，封二十郡為漢王。邵陵王綸棄郢州走。

冬十月乙未，侯景又逼太宗幸西州曲宴，自加宇宙大將軍、都督六合諸軍事。立皇子大鈞為西陽郡王，大威為武寧郡王，大球為建安郡王，大昕為義安郡王，大摯為綏建郡王，大圜為樂梁郡王。壬寅，景害南康嗣王會理。

十一月，任約進據西陽，分兵寇齊昌，執衡陽王獻送京師，害之。湘東王繹遣前寧州刺史徐文盛督衆軍拒約。南郡王前中兵張彪起義於會稽若邪山，攻破浙東諸縣。

二年春二月，邵陵王綸走至安陸董城，為西魏所攻，軍敗，死。

三月，侯景自帥衆西寇。丁未，發京師，自石頭至新林，舳艫相接。

四月，至西陽。乙亥，景分遣偽將宋子仙、任約襲郢州。丙子，執刺史蕭方諸。

閏月甲子，景進寇巴陵，湘東王繹所遣領軍將軍王僧辯連戰不能剋。

五月癸未，湘東王繹遣游擊將軍胡僧祐、信州刺史陸法和援巴陵，景遣任約帥衆拒援軍。

六月甲辰，僧祐等擊破任約，擒之。乙巳，景解圍宵遁，王僧辯督衆軍追景。庚申，攻魯山城，剋之，獲魏司徒張化仁、儀同門洪慶。辛酉，進圍郢州，下之，獲賊帥宋子仙等。鄱陽王故將侯瑱起兵，襲偽儀同于慶于豫章，慶敗走。

秋七月丁亥，侯景還至京師。辛丑，王僧辯軍次湓城，賊行江州事范希榮棄城走。

八月丙午，晉熙人王僧振、鄭寵起兵襲郡城，偽晉州刺史夏侯威生、儀同任延遁走。戊午，侯景遣衞尉卿彭儁、廂公王僧貴率兵入殿，廢太宗為晉安王，幽于永福省。害皇太子大器、尋陽王大心、西陽王大鈞、武寧王大威、建平王大球、義安王大昕及尋陽王諸子二十人。矯為太宗詔，禪于豫章嗣王棟，大赦改年。遣使害南海王大臨於吳郡，南郡王大連於姑熟，安陸王大春於會稽，新興王大莊於京口。

冬十月壬寅，帝謂舍人殷不害曰：「吾昨夜夢吞土，卿試為我思之。」不害曰：「昔重耳饋塊，卒還晉國。陛下所夢，得符是乎。」及王偉等進觴於帝曰：「丞相以陛下憂憤旣乆，使臣上壽。」帝笑曰：「壽酒，不得盡此乎？」於是並賷酒餚、曲項琵琶，與帝飲。帝知不免，乃盡酣，曰：「不圖為樂一至於斯！」旣醉寢，王偉、彭儁進土囊，王脩纂坐其上，於是太宗崩於永福省，時年四十九。賊偽謚曰明皇帝，廟稱高宗。明年，三月己丑，王僧辯率前百官奉梓宮升朝堂，世祖追崇為簡文皇帝，廟曰太宗。四月乙丑，葬莊陵。

初，太宗見幽縶，題壁自序云：「有梁正士蘭陵蕭世纘，立身行道，終始如一，風雨如晦，雞鳴不已。弗欺暗室，豈況三光，數至於此，命也如何！」又為連珠二首，文甚悽愴。

太宗幼而敏睿，識悟過人，六歲便屬文，高祖驚其早就，弗之信也，乃於御前面試，辭采甚美。高祖歎曰：「此子，吾家之東阿。」旣長，器宇寬弘，未甞見慍喜。方頰豐下，鬚鬢如畫，眄睞則目光燭人。讀書十行俱下。九流百氏，經目必記；篇章辭賦，操筆立成。博綜儒書，善言玄理。自年十一，便能親庶務，歷試蕃政，所在有稱。在穆貴嬪憂，哀毀骨立，晝夜號泣不絕聲，所坐之席，沾濕盡爛。在襄陽拜表北伐，遣長史柳津、司馬董當門、壯武將軍杜懷寶、振遠將軍曹義宗等衆軍進討，剋平南陽、新野等郡，魏南荊州刺史李志據安昌城降，拓地千餘里。及居監撫，多所弘宥，文案簿領，纖毫不可欺。引納文學之士，賞接無倦，恒討論篇籍，繼以文章。高祖所製五經講疏，甞於玄圃奉述，聽者傾朝野。雅好題詩，其序云：「余七歲有詩癖，長而不倦。」然傷於輕豔，當時號曰「宮體」。所著昭明太子傳五卷，諸王傳三十卷，禮大義二十卷，老子義二十卷，莊子義二十卷，長春義記一百卷，法寶連璧三百卷，並行於世焉。

史臣曰：太宗幼年聦睿，令問夙標，天才縱逸，冠於今古。文則時以輕華為累，君子所不取焉。及養德東朝，聲被夷夏，洎乎繼統，寔有人君之懿矣。方符文、景，運鍾屯、剥，受制賊臣，弗展所蘊，終罹懷、愍之酷，哀哉！

## 梁書‧卷五 本紀第五 元帝

世祖孝元皇帝諱繹，字世誠，小字七符，高祖第七子也。天監七年八月丁巳生。十三年，封湘東郡王，邑二千戶。初為寧遠將軍、會稽太守，入為侍中、宣威將軍、丹陽尹。普通七年，出為使持節、都督荊湘郢益寧南梁六州諸軍事、西中郎將、荊州刺史。中大通四年，進號平西將軍。大同元年，進號安西將軍。三年，進號鎮西將軍。五年，入為安右將軍、護軍將軍，領石頭戍軍事。六年，出為使持節、都督江州諸軍事、鎮南將軍、江州刺史。太清元年，徙為使持節、都督荊雍湘司郢寧梁南北秦九州諸軍事、鎮西將軍、荊州刺史。三年三月，侯景寇沒京師。四月，太子舍人蕭韶至江陵宣密詔，以世祖為侍中、假黃鉞、大都督中外諸軍事、司徒承制，餘如故。是月，世祖徵兵於湘州，湘州刺史河東王譽拒不遣。六月丙午，遣世子方等帥衆討譽，戰所敗死。七月，又遣鎮兵將軍鮑泉代討譽。九月乙卯，雍州刺史岳陽王詧舉兵反，來寇江陵，世祖嬰城拒守。乙丑，詧將杜崱與其兄弟及楊混各率其衆來降。丙寅，詧遁走。鮑泉攻湘州不克，又遣左衞將軍王僧辯代將。

大寶元年，世祖猶稱太清四年。正月辛亥朔，左衞將軍王僧辯獲橘三十子共蔕，以獻。

二月甲戌，衡陽內史周弘直表言鳳皇見郡界。

夏五月辛未，王僧辯克湘州，斬河東王譽，湘州平。

六月，江夏王大款、山陽王大成、宜都王大封自信安閒道來奔。

九月辛酉，以前郢州刺史南平王恪為中衞將軍、尚書令、開府儀同三司，中撫軍將軍世子方諸為郢州刺史，左衞將軍王僧辯為領軍將軍。改封大款為臨川郡王，大成為桂陽郡王，大封為汝南郡王。是月，任約進寇西陽、武昌，遣左衞將軍徐文盛、右衞將軍陰子春、太子右衞率蕭慧正、嶲州刺史席文獻等下武昌拒約。以中衞將軍、尚書令、開府儀同三司南平王恪為荊州刺史，鎮武陵。

十一月甲子，南平王恪、侍中臨川王大款、桂陽王大成、散騎常侍江安侯圓正、侍中左衞將軍張綰、司徒左長史曇等府州國一千人奉牋曰：

　　竊以嵩岳旣峻，山川出雲；大國有蕃，申甫惟翰。豈非皇建斯極，以位為寶；聖敎辨方，眘名與器。是知太尉佐帝，重華表黃玉之符；司空相土，伯禹降玄珪之錫。伏惟明公大王殿下，命世應期，挺生將聖，忠為令德，孝實天經，地切應、韓，寄深旦、奭，五品斯訓，七政以齊，志存社稷，功濟屯險。夷狄內侵，枕戈泣血，鯨鯢未掃，投袂勤王，能使遊魂請盟以屈膝，醜徒銜璧而讋氣。親蕃外叛，釁均吳、楚，義討申威，兵不血刃。湘波自息，非築杜弢之壘；峴山離貳，不伐劉表之城。九江致梗，二別殊派，纔命戈船，厎定灊、霍。泝流窮討，路絕窺窬，胡兵侵界，鐵馬霧合，神規獨運，皆即梟懸，翻同翅折，遂修職貢。梁、漢合契，肆犀利之兵，巴、漢俱下，竭驍勇之陣。南通五嶺，北出力原；東夷不怨，西戎即序。可謂上流千里，持戟百萬，天下之至貴，四海之所推也。

　　今海水飛雲，崑山起燎，魏文悲樂推之歲，韓宣歎成禮之日，陽臺之下，獨有冠蓋相趨；夢水之傍，尚致車輿結轍。麰麥兩穗，出於南平之邦；甘露泥枝，降乎當陽之境。野蠶自績，何謝歐絲；閑田生稻，寧殊雨粟。莫非品物咸亨，是稱文明光大，豈可徽號不彰於彝典，明試不陳乎車服者哉！

　　昔晉、鄭入周，尚作卿士；蕭、曹佐漢，且居相國。宜崇茲盛禮，顯答羣望。恪等稽尋甲令，愽詢惇史，謹再拜上，進位相國，緫百揆，竹使符一，別准恒儀。杖金斧以翦逆暴，乘玉輅而定社稷。傍羅麗於日月，貞明合于天地。扶危翼治，豈不休哉！

　　恪等不通大體，自昧伏奏以聞。

世祖令答曰：「數鍾陽九，時惟百六，鯨鯢未翦，寤寐痛心。周粵天官，秦稱相國，東至于海，西至于河，南次朱鳶，北漸玄塞。率茲小宰，弘斯大德。將何用繼蹤曲阜，擬跡桓、文，終建一匡，肅其五拜。雖義屬隨時，事無虛紀，傳稱皆讓，象箸鳴謙，瞻言前典，再懷哽恧。」

十二月壬辰，以定州刺史蕭勃為鎮南將軍、廣州刺史。遣護軍將軍尹悅、巴州刺史王珣、定州刺史杜幼安帥衆下武昌，助徐文盛。

大寶二年，世祖猶稱太清五年。二月己亥，魏遣使來聘。

三月，侯景悉兵西上，會任約軍。

四月丙午，景遣其將宋子仙、任約襲郢州，執刺史蕭方諸。戊申，徐文盛、陰子春等奔歸，王珣、尹悅、杜幼安竝降賊。庚戌，領軍將軍王僧辯帥衆屯巴陵。甲子，景進寇巴陵。

五月癸未，世祖遣游擊將軍胡僧祐、信州刺史陸法和帥衆下援巴陵。任約敗，景遂遁走。以王僧辯為征東將軍、開府儀同三司、尚書令，胡僧祐為領軍將軍，陸法和為護軍將軍。仍令僧辯率衆軍追景，所至皆捷。

八月甲辰，僧辯下次湓城。辛亥，以鎮南將軍、湘州刺史蕭方矩為中衞將軍。司空、征南將軍南平王恪進號征南大將軍、湘州刺史，餘如故。

九月己亥，以征東將軍、開府儀同三司、尚書令王僧辯為江州刺史，餘如故。盤盤國獻馴象。

冬十月辛丑朔，有紫雲如車蓋，臨江陵城。是月，太宗崩。侍中、征東將軍、開府儀同三司、江州刺史、尚書令、長寧縣侯王僧辯等奉表曰：

　　衆軍薄伐，塗次九水，即日獲臨城縣使人報稱：侯景弒逆皇帝，賊害太子，宗室在寇庭者，竝罹禍酷。六軍慟哭，三辰改曜。哀我皇極，四海崩心。我大梁纂堯構緒，基商啟祚。太祖文皇帝徇齊作聖，肇有六州。高祖武皇帝聦明神武，奄龕天下。依日月而和四時，履至尊而制六合。麗正居貞，大橫固祉。四葉相係，三聖同基。蠢爾凶渠，遂憑天邑。閶闔受白登之辱，象魏致堯城之疑。雲扆承華，一朝俱酷。金楨玉幹，莫不同冤。悠悠彼蒼，何其罔極！

　　臣聞喪君有君，春秋之茂典；以德以長，先王之通訓。少康則牧衆撫職，祀夏所以配天；平王則居正東遷，宗周所以卜世。漢光以能捕不道，故景歷重昌；中宗以不違羣議，故江東可立。儔今考古，更無二謀。伏惟陛下至孝通幽，英武靈斷，當七九之厄，而應千載之期；啟殷憂之明，而居百王之會。取威定霸，嶮阻艱難，建社治兵，載循古道。家國之事，一至於斯。天祚大梁，必將有主。軒轅得姓，存者二人；高祖五王，代實居長。乘屈完而陳諸侯，拜子武而服大輅。功齊九有，道濟生民。非奉聖明，誰嗣下武！

　　臣聞日月貞明，太陽不可以闕照；天地貞觀，乾道不可以久惕。黃屋左纛，本為億兆而尊；鸞輅龍章，蓋以郊禋而貴。寶器存乎至重，介石慎於易差。黔首豈可少選無君，宗祏豈可一日無主。伏願陛下掃地升中，柴天改物。事迫凶危，運鍾擾攘，蓋不勞宗正奉詔，博士擇時，南面即可居尊，西向無所讓德。四方旣知有奉，八百始可同期。殘寇潛居，器藏社處，乾象旣傾，坤儀已覆，斬莽輗車，燒卓照市，廓清函夏，正為塋陵，開雪宮闈，庶存鍾鼎，彼黍離離，伊何可言。陛下繼明闡祚，即宮舊楚。左廟右社之制，可以權宜；五禮六樂之容，歲時取備。金芝九莖，瓊茅三脊。要衞率職，尉候相望。坐廟堂以朝四夷，登靈臺而望雲物，禪梁甫而封泰山，臨東濵而禮日觀。然後與三事大夫，更謀都鄙。左瀍右澗，夾雒可以為居，抗殿疏龍，惟王可以在鎬，何必勤勤建業也哉。

　　臣等不勝控款之至，謹拜表以聞。

世祖奉諱，大臨三日，百官縞素。乃答曰：「孤以不德，天降之災，枕戈飲膽，扣心泣血。風樹之酷，萬始不追；霜露之哀，百憂緫萃。甫聞伯升之禍，彌切仲謀之悲。若封豕旣殲，長虵即戮，方欲追延陵之逸軌，繼子臧之高讓，豈資秋亭之壇，安事繁陽之石。侯景，項籍也；蕭棟，殷辛也。赤泉未賞，劉邦尚曰漢王；白旗弗懸，周發猶稱太子。飛龍之位，孰謂可躋；附鳳之徒，旣聞來議。羣公卿士，其諭孤之志，無忽！」司空南平王恪率宗室五十餘人，領軍將軍胡僧祐率羣僚二百餘人，江州別駕張佚率吏民三百餘人，竝奉牋勸進。世祖固讓。

十一月乙亥，王僧辯又奉表曰：

　　紫宸曠位，赤縣無主，百靈聳動，萬國回皇。雖醉醒相扶，同歸景亳，式歌且誦，緫赴唐郊，猶懼陛下俛首潸然，讓德不嗣。傳車在道，方慎宋昌之謀；法駕已陳，尚杜耿純之勸。岳牧翹首，天民累息。

　　臣聞星回日薄，擊雷鞭電者之謂天；岳立川流，吐霧蒸雲者之謂地。苞天地之混成，洞陰陽之不測，而以裁成萬物者，其在聖人乎！故云「天地之大德曰生，聖人之大寶曰位」。黃屋廟堂之下，本非獲已而居；明鏡四衢之鐏，蓋由應物取訓。伏惟陛下稽古文思，英雄特達。比以周旦，則文王之子；方之放勛，則帝摯之季。千年旦暮，可不在斯。庭闕湮亡，鍾鼎淪覆，嗣膺景歷，非陛下而誰？豈可使赤眉更立盆子，隗囂託置高廟。陛下方復從容高讓，用執謙光。展其矯行偽書，誣罔正朔，見機而作，斷可識矣。匪疑何卜，無待蓍龜。

　　日者，公卿失馭，禍纏霄極，侯景憑陵，姦臣互起，率戎伐頴，無處不然，勸明誅晉，側足皆爾。刁斗夜鳴，烽火相照。中朝人士，相顧銜悲；涼州義徒，東望殞涕，惵惵黔首，將欲安歸！陛下英略緯天，沈明內斷，橫劔泣血，枕戈嘗膽，農山圮下之策，金匱玉鼎之謀，莫不定筭扆帷，決勝千里。擊靈鼉之皷，而建翠華之旗，驅六州之兵，而緫九伯之伐，四方雖虞，一戰以霸。斬其鯨鯢，旣章大戮，何校滅耳，莫匪姦回，史不絕書，府無虛月。自洞庭安波，彭蠡厎定，文昭武穆，芳若椒蘭，敵國降城，和如親戚，九服同謀，百道俱進，國恥家怨，計期就雪，社稷不墜，繄在聖明。今也何時，而申帝啟之避，凶危若此，方陳泰伯之辭。國有具臣，誰敢奉詔。

　　天下者高祖之天下，陛下者萬國之歡心，萬國豈可無君，高祖豈可廢祀。即日五星夜聚，八風通吹，雲煙紛郁，日月光華，百官象物而動，軍政不戒而備。飛艫巨艦，竟水浮川；鐵馬銀鞍，陵山跨谷。英傑接踵，忠勇相顧，湛宗族以酬恩，焚妻子以報主。莫不覆楯銜威，提斧擊衆，風飛電耀、志滅凶醜。所待陛下昭告后土，虔奉上帝，廣發明詔，師出以名，五行夕返，六軍曉進，便當盡司寇之威，窮蚩尤之伐，執石趙而求璽，斬姚秦而取鍾，脩掃塋陵，奉迎宗廟。陛下豈得不仰存國計，俯從民請。漢宣嗣位之後，即遣蒲類之軍；光武登極旣竟，始有長安之捷。由此言之，不無前准。

　　臣等或世受朝恩，或身荷重遇，同休等戚，自國刑家，苟有腹心，敢以死奪。不任慺慺之至，謹重奉表以聞。

世祖答曰：「省示，復具一二。孤聞天生蒸民而樹之以君，所以對揚天休，司牧黔首。攝提、合雒以前，栗陸、驪連之外，書契不傳，無得稱也。自阪泉彰其武功，丹陵表其文德，有人民焉，有社稷焉，或哥謠所歸，或惟天所相。孤遭家多難，大恥未雪，國賊則蚩尤弗翦，同姓則有扈不賔，卧而思之，坐以待旦，何以應寶歷，何以嗣龍圖。庶一戎旣定，罪人斯得，祀夏配天，方申來議也。」是時巨寇尚存，未欲即位，而四方表勸，前後相屬，乃下令曰：「大壯乘乾，明夷垂翼，璿度亟移，玉律屢徙，四岳頻遣勸進，九棘比者表聞。譙、沛未復，塋陵永遠，于居于處，寤寐疚懷，何心何顏，撫茲歸運。自今表奏，所由竝斷，若有啟疏，可寫此令施行。」是日，賊司空、東南道大行臺劉神茂率儀同劉歸義、留異赴義，奉表請降。

大寶三年，世祖猶稱太清六年。正月甲戌，世祖下令曰：「軍國多虞，戎旃未靜，青領雖熾，黔首宜安。時惟星鳥，表年祥於東秩；春紀宿龍，歌歲取於南畯。況三農務業，尚看夭桃敷水；四人有令，猶及落杏飛花。化俗移風，常在所急；勸耕且戰，彌須自許。豈直燕垂寒谷，積黍自溫，寧可墮此玄苗，坐飡紅粒，不植鷰頷，空候蟬鳴。可悉深耕穊種，安堵復業，無棄民力，竝分地利。班勒州郡，咸使遵承。」以智武將軍、南平內史王襃為吏部尚書。

二月，王僧辯衆軍發自尋陽。世祖馳檄告四方曰：

　　夫剥極生災，乃及龍戰，師貞終吉，方制獖豕。豈不以侵陽蕩薄，源之者亂階；定龕艱難，成之者忠義。故羿、澆滅於前，莽、卓誅於後。是故使桓、文之勳，復興於周代；溫、陶之績，彌盛於金行。粵若梁興五十餘載，平壹㝢內，德惠悠長，仁育蒼生，義征不服。左伊右瀍，咸皆仰化；濁涇清渭，靡不向風。建翠鳳之旗，則六龍驤首；擊靈鼉之鼓，則百神警肅。風、牧、方、邵之賢，衞、霍、辛、趙之將，羽林黃頭之士，虎賁緹騎之夫，叱咤則風雲興起，鼓動則嵩、華倒拔。自桐柏以北，孤竹以南，碣石之前，流沙之後，延頸舉踵，交臂屈膝。胡人不敢牧馬，秦士不敢彎弓。叶和萬邦，平章百姓，十堯九舜，曷足云也。

　　賊臣侯景，匈奴叛臣，鳴鏑餘噍。懸瓠空城，本非國寶，壽春畿要，賞不踰月。開海陵之倉，賑常平之米，檄九府之費，錫三官之錢，冒于貨賄，不知紀極。敢興逆亂，梗我王畿。賊臣正德，阻兵安忍。日者結怨江芉，遠適單于。簡牘屢彰，彭生之魂未弭；聚斂無度，景卿之誚已及。為虎傅翼，遠相招致。虔劉我生民，離散我兄弟。我是以董率皐貔，躬擐甲冑，霜戈照日，則晨離奪暉，龍騎蔽野，則平原掩色，信與江水同流，氣與寒風俱憤。凶醜畏威，委命下吏，乞活淮、肥，苟存徐、兖。渙汗旣行，絲綸爰被。我是以班師凱歸，休牛息馬。賊猶不悛。遂復矢流王屋，兵躔象魏。緫章之觀，非復聽訟之堂；甘泉之宮，永乖避暑之地。坐召憲司，卧制朝宰，矯託天命，偽作符書。重增賦斂，肆意裒剥，生者逃竄，死者暴尸，道路以目，庶僚鉗口。刑戮失衷，爵賞由心，老弱波流，士女塗炭。臧獲之人，五宗及賞；搢紳之士，三族見誅。穀粟騰踴，自相吞噬。惵惵黔首，路有銜索之哀；蠢蠢黎民，家隕桓山之泣。偃師南望，無復儲胥、露寒，河陽北臨，或有穹廬氊帳。南山之竹，未足言其愆；西山之兎，不足書其罪。

　　外監陳瑩之至，伏承先帝登遐，宮車晏駕。奉諱驚號，五內摧裂，州冤本毒，無地容身。景阻飢旣甚，民且狼顧，遂侵軼我彭蠡，憑凌我郢邑，竊據我江夏，掩襲我巴丘。我是以義勇爭先，忠貞盡力。斬馘兇渠，不可稱筭，沙同赤岸，水若絳河。任約泥首於安南，化仁面縛於漢口，子仙乞活於鄢郢，希榮敗績於柴桑。侯景奔竄，十鼠爭穴，郭默清夷，晉熙附義，計窮力屈，反殺後主。畢、原、酆、郇，竝離禍患，凡、蔣、邢、茅，皆伏鈇鑕。是可忍也，孰不可容！

　　莫府據有上流，寔惟分陝，投袂荷戈、志在畢命。昔周依晉、鄭，漢有虛、牟。彼惟末屬，猶能如此；況聯華日月，天下不賤，為臣為子，兼國兼家者哉！咸以義旗旣建，宜須緫一，共推莫府，寔用主盟。粵以不佞，謬董連率，遠惟國艱，不遑寧處。中權後勁，龔行天罰，提戈蒙險，隕越以之。天馬千羣，長戟百萬，驅賁獲之士，資智勇之力，大楚踰荊山，淺原度彭蠡，舳艫汎水，以掎其南，輜軿委輸，以衝其北。華夷百濮，贏粮影從。雷震風駭，直指建業。按劔而叱，江水為之倒流；抽戈而揮，皎日為之還舍。方駕長驅，百道俱入，夷山殄谷，充原蔽野。挾輈曳牛之侶，拔距磔石之夫，騎則逐日追風，弓則吟猿落鴈。捧崑崙而壓卵，傾渤海而灌熒。如駟馬之載鴻毛，若奔牛之觸魯縞。以此衆戰，誰能禦之！脫復蜂蠆若毒，獸窮則鬬。謂山蓋高，則四郊多壘；謂地蓋遠，則三千弗違。如彼怒蛙，譬諸鼷鼠，豈費萬鈞，無勞百溢。加以日臨黃道，兵起絳宮，三門旣啟，五將咸發，舉整整之旗，掃亭亭之氣，故以臨機密運，非賊所解，奉義而誅，何罪不服。

　　今遣使持節、大都督、征東將軍、開府儀同三司、江州刺史、尚書令、長寧縣開國侯王僧辯率衆十萬，直掃金陵。鳴鼓聒天，摐金振地。朱旗夕建，如赤城之霞起；戈船夜動，若滄海之奔流。計其同惡，不盈一旅。君子在野，小人比周。何校滅耳，匪朝伊夕。舂長狄之喉，繫郅支之頸。今司寇明罰，質鈇所誅，止侯景而已。黎元何辜，一無所問。諸君或世樹忠貞，身荷寵爵，羽儀鼎族，書勳王府，俛眉猾竪，無由自效，豈不下慙泉壤，上愧皇天！失忠與義，難以自立。想誠南風，迺睠西顧，因變立功，轉禍為福。有能縛侯景及送首者，封萬戶開國公，絹布五萬匹。有能率動義衆，以應官軍，保全城邑，不為賊用，上賞方伯，下賞剖符，竝裂山河，以紆青紫。昔由余入秦，禮同卿佐；日磾降漢，且珥金貂。必有其才，何卹無位。若執迷不反，拒逆王師，大軍一臨，刑茲罔赦。孟諸焚燎，芝艾俱盡；宣房河決，玉石同沈。信賞之科，有如皎日；黜陟之制，事均白水。檄布遠近，咸使知聞。

三月，王僧辯等平侯景，傳其首於江陵。戊子，以賊平告明堂、太社。己丑，王僧辯等又奉表曰：

　　衆軍以今月戊子緫集建康。賊景鳥伏獸窮，頻擊頻挫，姦竭詐盡，深溝自固。臣等分勒武旅，百道同趣，突騎短兵，犀函鐵楯，結隊千羣，持戟百萬，止紂七步，圍項三重，轟然大潰，羣凶四滅。京師少長，俱稱萬歲。長安酒食，於此價高。九縣雲開，六合清朗，矧伊黔首，誰不載躍！伏惟陛下咀痛茹哀，嬰忍憤酷。自紫庭絳闕，胡塵四起，壖垣好畤，冀馬雲屯，泣血治兵，甞膽誓衆。而吳、楚一家，方與七國俱反；管、蔡流言，又以三監作亂。西涼義衆，阻強秦而不通；并州遺民，跨飛狐而見泯。犲狼當路，非止一人；鯨鯢不梟，倏焉五載。英武克振，怨耻竝雪，永尋霜露，如何可言！臣等輒依故實，奉脩社廟，使者持節，分告塋陵。嗣后升遐，龍輴未殯，承華掩曜，梓宮莫測，竝即隨由備辦，禮具凶荒。四海同哀，六軍袒哭，聖情孝友，理當感慟。

　　日者，百司岳牧，祈仰宸鑒。以錫珪之功，旣歸有道，當璧之禮，允屬聖明；而優詔謙沖，窅然凝邈。飛龍可躋，而乾爻在四；帝閽云𠮧，而閶闔未開。謳謌再馳，是用翹首。所以越人固執，熏丹穴以求君；周民樂推，踰岐山而事主。漢王不即位，無以貴功臣；光武不止戈，豈謂紹宗廟。黃帝遊於襄城，尚訪治民之道；放勛入於姑射，猶使樽俎有歸。伊此儻來，豈聖人所欲，帝王所應，不獲已而然。伏讀璽書，尋諷制旨，顧懷物外，未奉慈衷。陛下日角龍顏之姿，表於徇齊之日；彤雲素氣之瑞，基於應物之初。博覽則大哉無所與名，深言則曄乎昭章之觀。忠為令德，孝實動天。加以英威茂略，雄圖武筭，指麾則丹浦不戰，顧眄則阪泉自蕩。地維絕而重紐，天柱傾而更植。鑿河津於孟門，百川復啟；補穹儀以五石，萬物再生。縱陛下拂袗衣而遊廣成，登揜山而去東土，羣臣安得仰訴，兆庶何所歸仁。況郊祀配天，罍篚禮曠，齋宮清廟，匏竹不陳，仰望鑾輿，匪朝伊夕，瞻言法駕，載渴且飢，豈可乆稽衆議，有曠彝則！舊郊旣復，函、雒已平。高奴、櫟陽，宮館雖毀；濁河清渭，佳氣猶存。臯門有伉，甘泉四敞，土圭測景，仙人承露。斯蓋九州之赤縣，六合之樞機。博士捧圖書而稍還，太常定禮儀而已列。豈得不揚清駕而赴名都，具玉鑾而遊正寢！昔東周旣遷，鎬京遂其不復；長安一亂，郟、洛永以為居。夏后以萬國朝諸侯，文王以六州匡天下。跡基百里，劔杖三尺。以殘楚之地，抗拒九戎；一旅之師，翦滅三叛。坦然大定，御輦東歸。解五牛於冀州，秣六馬於譙郡。緬求前古，其可得歟？對揚天命，何所讓德！有理存焉，敢重所奏。 

相國答曰：「省表，復具一二。羣公卿士，億兆夷人，咸以皇天睠命，歸運所屬，用集寶位于予一人。文叔金吾之官，事均往願；孟德征西之位，且符前說。今淮海長鯨，雖云授首；襄陽短狐，未全革面。太平玉燭，爾乃議之。」辛卯，宣猛將軍朱買臣密害豫章嗣王棟，及其二弟橋、樛，世祖志也。

四月乙巳，益州刺史、新除假黃鉞、太尉武陵王紀竊位於蜀，改號天正元年。世祖遣兼司空蕭太、祠部尚書樂子雲拜謁塋陵，脩復社廟。丁巳，世祖令曰：「軍容不入國，國容不入軍。雖子產獻捷，戎服從事，亞夫弗拜，義止將兵。今凶醜殲夷，逆徒殄潰，九有旣截，四海乂安。漢官威儀，方陳盛禮，衞多君子，寄是式瞻。便可解嚴，以時宣勒。」是月，以東陽太守張彪為安東將軍。

五月庚午，司空南平王恪及宗室王侯、大都督王僧辯等，復拜表上尊號，世祖猶固讓不受。庚辰，以征南將軍、湘州刺史、司空南平嗣王恪為鎮東將軍、揚州刺史，餘如故。甲申，以尚書令、征東將軍、開府儀同三司、江州刺史王僧辯為司徒、鎮衞將軍。乙酉，斬賊左僕射王偉、尚書呂季略、少卿周石珍、舍人嚴亶於江陵市。是日，世祖令曰：「君子赦過，箸在周經；聖人解網，聞之湯令。自獫狁孔熾，長虵荐食，赤縣阽危，黔黎塗炭，終宵不寐，志在雪恥。元惡稽誅，本屬侯景；王偉是其心膂，周石珍負背恩義，今竝烹諸鼎鑊，肆之市朝。但比屯邅寇擾，為歲已積，衣冠舊貴，被逼偷生，猛士勳豪，和光苟免，凡諸惡侶，諒非一族。令特闡以王澤，削以刑書，自太清六年五月二十日昧爽以前，咸使惟新。」是月，魏遣太師潘洛辛等寇秦郡，王僧辯遣杜崱帥衆拒之。以陳霸先為征北大將軍、開府儀同三司、南徐州刺史。是月，魏遣使賀平侯景。

八月，蕭紀率巴、蜀大衆連舟東下，遣護軍陸法和屯巴峽以拒之。兼通直散騎常侍、聘魏使徐陵於鄴奉表曰：

　　臣聞封唐有聖，還承帝嚳之家；居代惟賢，終纂高皇之祚。無為稱於革舄，至治表於垂衣，而撥亂反正，非閒前古。至如金行重作，源出東莞；炎運猶昌，枝分南頓。豈得掩顯姓於軒轅，非才子於顓頊？莫不時因多難，俱繼神宗者也。伏惟陛下，出震等於勛、華，明讓同於旦、奭。握圖執鉞，將在御天，玉縢珠衡，先彰元后。神祇所命，非惟太室之祥；圖書斯歸，何止堯門之瑞。若夫大孝聖人之心，中庸君子之德，固以作訓生民，貽風多士。一日二日，研覽萬機；允文允武，包羅羣藝。擬茲三大，賔是四門，歷試諸難，咸熙庶績，斯無得而稱也。

　　自無妄興暴，皇祚寖微，封狶脩蛇，行災中國，靈心所宅，下武其興，望紫極而長號，瞻丹陵而殞慟。家冤將報，天賜黃鳥之旗；國害宜誅，神奉玄狐之籙。滕公擁樹，雄氣方嚴；張繡交兵，風神彌勇。忠誠冠於日月，孝義感於冰霜。如霆如雷，如貔如虎，前驅効命，元惡斯殲。旣挂膽於西州，方燃臍於東市。蚩尤三冢，寧謂嚴誅；王莽千剸，非云明罰。青羌赤狄，同畀犲狼，胡服夷言，咸為京觀。邦畿濟濟，還見降平；宗廟愔愔，方承多福。自氤氳渾沌之世，驪連、栗陸之君，卦起龍圖，文因鳥跡。雲師火帝，非無戰陣之風；堯誓湯征，咸用干戈之道。星躔東井，時破崤、潼；雷震南陽，初平尋、邑。未有援三靈之已墜，救四海之羣飛，赫赫明明，龔行天罰，如當今之盛者也。於是卿雲似蓋，晨映姚鄉；甘露如珠，朝華景寢。芝房感德，咸出銅池；蓂莢伺辰，無勞銀箭。重以東漸玄兎，西踰白狼，高柳生風，扶桑盛日，莫不編名屬國，歸質鴻臚，荒服來賔，遐邇同福。其文昭武穆，跗萼也如彼；天平地成，功業也如此。乆應旁求掌故，諮詢天官，斟酌繁昌，經營高邑。宋王啟霸，非勞陽武之侯；清蹕無虞，何事長安之邸。正應揚鑾旂以饗帝，仰鳳扆以承天，歷數在躬，疇與為讓！去月二十日，兼散騎常侍柳暉等至鄴，伏承聖旨謙沖，為而弗宰，或云涇陽未復，函谷無泥，旋駕金陵，方膺天睠。愚謂大庭、少昊，非有定居；漢祖、殷宗，皆無恒宅。登封岱岳，猶置明堂；巡狩章陵，時行司隷。何必西瞻虎據，乃建王宮；南望牛頭，方稱天闕。抑又聞之：玄圭旣錫，蒼玉無陳，乃棫樸之愆期，非苞茅之不貢。雲和之瑟，乆廢甘泉；孤竹之管，無聞方澤。豈不懼歟。

　　伏願陛下因百姓之心，拯萬邦之命。豈可逡巡固讓，方求石戶之農；高謝君臨，徒引箕山之客！未知上德之不德，惟見聖人之不仁。率土翹翹，蒼生何望！昔蘇季、張儀，違鄉負俗，尚復招三方以事趙，請六國以尊秦。況臣等顯奉皇華，親承朝命，珪璋特達，通聘河陽，貂珥雍容，尋盟漳水，加牢貶館，隨勢汙隆，瞻望鄉關，誠均休戚。但輕生不造，命與時乖。忝一介之行人，同三危之遠擯。承閒內殿，事絕耿弇之恩；封奏邊城，私等劉琨之哭。不勝區區之至，謹拜表以聞。

九月甲戌，司空、鎮東將軍、揚州刺史南平王恪薨。

冬十月乙未，前梁州刺史蕭循自魏至于江陵，以循為平北將軍、開府儀同三司。戊申，執湘州刺史王琳於殿內，琳副將殷晏下獄死。辛酉，以子方略為湘州刺史。庚戌，琳長史陸納及其將潘烏累等舉兵反，襲陷湘州。是月，四方征鎮王公卿士復勸世祖即尊號，猶謙讓未許。表三上，乃從之。

承聖元年冬十一月丙子，世祖即皇帝位於江陵。詔曰：「夫樹之以君，司牧黔首。帝堯之心，豈貴黃屋，誠弗獲已而臨莅之。朕皇祖太祖文皇帝積德岐、梁，化行江、漢，道映在田，具瞻斯屬。皇考高祖武皇帝明竝日月，功格區宇，應天從民，惟睿作聖。太宗簡文皇帝地侔啟、誦，方符文、景。羯寇憑凌，時難孔棘。朕大拯橫流，克復宗社。羣公卿士、百辟庶僚，咸以皇靈睠命，歸運斯及，天命不可以乆淹，宸極不可以乆曠，粵若前載，憲章令範，畏天之威，筭隆寶歷，用集神器于予一人。昔虞、夏、商、周，年無嘉號，漢、魏、晉、宋，因循以乆。朕雖云撥亂，且非創業，思得上繫宗祧，下惠億兆。可改太清六年為承聖元年。逋租宿責，竝許弘貸；孝子義孫，可悉賜爵；長徒鏁士，特加原宥；禁錮奪勞，一皆曠蕩。」是日世祖不升正殿，公卿陪列而已。丁丑，以平北將軍、開府儀同三司蕭循為驃騎將軍、湘州刺史，餘如故。己卯，立王太子方矩為皇太子，改名元良。立皇子方智為晉安郡王，方略為始安郡王。追尊所生妣阮脩容為文宣太后。是月，陸納遣將潘烏累等攻破衡州刺史丁道貴於淥口，道貴走零陵。

十二月壬子，陸納分兵襲巴陵，湘州刺史蕭循擊破之。是月，營州刺史李洪雅自零陵率衆出空靈灘，將下討納，納遣將吳藏等襲破洪雅，洪雅退守空靈城。

二年春正月乙丑，詔王僧辯率衆軍士討陸納。戊寅，以吏部尚書王襃為尚書右僕射，劉㲄為吏部尚書。西魏遣大將尉遲逈襲益州。

二月庚午，詔曰：「食乃民天，農為治本，垂之千載，貽諸百王，莫不敬授民時，躬耕帝籍。是以稼穡為寶，周頌嘉其樂章；禾麥不成，魯史書其方冊。秦人有農力之科，漢氏開屯田之利。頃歲屯否，多難荐臻，干戈不戢，我則未暇。廣田之令，無聞於郡國；載師之職，有陋於官方。今元惡殄殲，海內方一，其大庇黔首，庶拯橫流。一廛曠務，勞心日仄；一夫廢業，舄鹵無遺。國富刑清，家給民足。其力田之身，在所蠲免。外即宣勒，稱朕意焉。」辛未，李洪雅以空靈城降賊，賊執之而歸。初，丁道貴走零陵投洪雅，洪雅使收餘衆，與之俱降。洪雅旣降賊，賊乃害道貴。丙子，賊將吳藏等帥兵據車輪。庚寅，有兩龍見湘州西江。

夏四月丙申，僧辯軍次車輪。

五月甲子，衆軍攻賊，大破之。乙丑，僧辯軍至長沙。甲戌，尉遲逈進逼巴西，潼州刺史楊乾運以城降，納逈。己丑，蕭紀軍至西陵。

六月乙卯，湘州平。是月，尉遲逈圍益州。

秋七月辛未，巴人苻昇、徐子初斬賊城主公孫晃，舉城來降。紀衆大潰，遇兵死。乙未，王僧辯班師江陵，詔諸軍各還所鎮。

八月戊戌，尉遲逈陷益州。庚子，詔曰：「夫爰始居亳，不廢先王之都；受命于周，無改舊邦之頌。頃戎旃旣息，關柝無警。去魯興歎，有感宵分，過沛殞涕，寔勞夕寐。仍以瀟、湘作亂，庸、蜀阻兵，命將授律，指期克定。今八表乂清，四郊無壘，宜從青蓋之典，言歸白水之鄉。江、湘委輸，方船連舳，巴峽舟艦，精甲百萬，先次建鄴，行實京師；然後六軍遄征，九旂揚旆，拜謁塋陵，脩復宗社。主者詳依舊典，以時宣勒。」

九月庚午，司徒王僧辯旋鎮。丙子，以護軍將軍陸法和為郢州刺史。乙酉，以晉安王方智為江州刺史。是月，魏遣郭元建治舟師於合肥，又遣大將邢杲遠、步大汗薩、東方老率衆會之。

冬十一月辛酉，僧辯次于姑熟，即留鎮焉。遣豫州刺史侯瑱據東關壘，徵吳興太守裴之横帥衆繼之。戊戌，以尚書右僕射王襃為尚書左僕射，湘東太守張綰為尚書右僕射。

十二月，宿預土民東方光據城歸化，魏江西州郡皆起兵應之。

三年春正月甲午，加南豫州刺史侯瑱征北將軍、開府儀同三司。陳霸先帥衆攻廣陵城。秦州刺史嚴超達自秦郡圍涇州，侯瑱、張彪出石梁，為其聲援。辛丑，陳霸先遣晉陵太守杜僧明率衆助東方光。

三月甲辰，以司徒王僧辯為太尉、車騎大將軍。丁未，魏遣將王球率衆七百攻宿預，杜僧明逆擊，大破之。戊申，以護軍將軍、郢州刺史陸法和為司徒。

夏四月癸酉，以征北大將軍、開府儀同三司陳霸先為司空。

六月壬午，魏復遣將步大汗薩率衆救涇州。癸未，有黑氣如龍，見于殿內。

秋七月甲辰，以都官尚書宗懍為吏部尚書。

九月辛卯，世祖於龍光殿述老子義，尚書左僕射王襃為執經。乙巳，魏遣其柱國萬紐于謹率大衆來寇。

冬十月丙寅，魏軍至于襄陽，蕭詧率衆會之。丁卯，停講，內外戒嚴，輿駕出行都柵。是日，大風拔木。丙子，徵王僧辯等軍。

十一月，以領軍胡僧祐都督城東城北諸軍事，右僕射張綰為副；左僕射王襃都督城西城南諸軍事，直殿省元景亮為副。王公卿士各有守備。丙戌，世祖遍行都柵，皇太子巡行城樓，使居民助運水石，諸要害所，竝增兵備。丁亥，魏軍至柵下。丙申，徵廣州刺史王琳入援。丁酉，大風，城內火。以胡僧祐為開府儀同三司，巂州刺史裴畿為領軍將軍。庚子，信州刺史徐世譜、晉安王司馬任約軍次馬頭岸。戊申，胡僧祐、朱買臣等率兵出戰，買臣敗績。己酉，降左僕射王襃為護軍將軍。辛亥，魏軍大攻，世祖出枇杷門，親臨陣督戰。胡僧祐中流矢薨。六軍敗績。反者斬西門關以納魏師，城陷于西魏。世祖見執，如蕭詧營，又遷還城內。

十二月丙辰，徐世譜、任約退戍巴陵。辛未，西魏害世祖，遂崩焉，時年四十七。太子元良、始安王方略皆見害。乃選百姓男女數萬口，分為奴婢，驅入長安；小弱者皆殺之。明年四月，追尊為孝元皇帝，廟曰世祖。

世祖聦悟俊朗，天才英發。年五歲，高祖問：「汝讀何書？」對曰：「能誦曲禮。」高祖曰：「汝試言之。」即誦上篇，左右莫不驚歎。初生患眼，高祖自下意治之，遂盲一目，彌加愍愛。旣長好學，博緫羣書，下筆成章，出言為論，才辯敏速，冠絕一時。高祖嘗問曰：「孫策昔在江東，于時年幾？」荅曰：「十七。」高祖曰：「正是汝年。」賀革為府諮議，敕革講三禮。世祖性不好聲色，頗有高名，與裴子野、劉顯、蕭子雲、張纘及當時才秀為布衣之交，著述辭章，多行於世。在尋陽，夢人曰：「天下將亂，王必維之。」又背生黑子，巫媼見曰：「此大貴兆，當不可言。」初，賀革西上，意甚不悅，過別御史中丞江革，以情告之。革曰：「吾嘗夢主上遍見諸子，至湘東王，手脫帽授之。此人後必當璧，卿其行乎！」革從之。及太清之難，乃能克復，故遐邇樂推，遂膺寶命矣。所著孝德傳三十卷，忠臣傳三十卷，丹陽尹傳十卷。注漢書一百一十五卷，周易講疏十卷，內典博要一百卷，連山三十卷，洞林三卷，玉韜十卷，補闕子十卷，老子講疏四卷，全德志、懷舊志、荊南志、江州記、貢職圖、古今同姓名錄一卷，筮經十二卷，式贊三卷，文集五十卷。

史臣曰：梁季之禍，巨寇憑壘，世祖時位長連率，有全楚之資，應身率羣后，枕戈先路。虛張外援，事異勤王，在於行師，曾非百舍。後方殲夷大憝，用寧宗社，握圖南面，光啟中興，亦世祖雄才英略，紹茲寶運者也。而稟性猜忌，不隔踈近，御下無術，履冰弗懼，故鳳闕伺晨之功，火無內照之美。以世祖之神睿特達，留情政道，不怵邪說，徙蹕金陵，左隣彊寇，將何以作。是以天未悔禍，蕩覆斯生，悲夫！

## 梁書‧卷六 本紀第六 敬帝

敬皇帝諱方智，字慧相，小字法真，世祖第九子也。太清三年，封興梁侯。承聖元年，封晉安王，邑二千戶。二年，出為平南將軍、江州刺史。三年十一月，江陵陷，太尉揚州刺史王僧辯、司空南徐州刺史陳霸先定議，以帝為太宰、承制，奉迎還京師。四年二月癸丑，至自尋陽，入居朝堂。以太尉王僧辯為中書監、錄尚書、驃騎將軍、都督中外諸軍事。加司空陳霸先班劔三十人。以豫州刺史侯瑱為江州刺史，儀同三司、湘州刺史蕭循為太尉，儀同三司、廣州刺史蕭勃為司徒，鎮東將軍張彪為郢州刺史。

三月，齊遣其上黨王高渙送貞陽侯蕭深明來主梁嗣，至東關，遣吳興太守裴之横與戰，敗績，之橫死。太尉王僧辯率衆出屯姑熟。四月，司徒陸法和以郢州附于齊，遣江州刺史侯瑱討之。七月辛丑，王僧辯納貞陽侯蕭深明，自採石濟江。甲辰，入于京師，以帝為皇太子。九月甲辰，司空陳霸先舉義，襲殺王僧辯，黜蕭深明。丙午，帝即皇帝位。

紹泰元年冬十月己巳，詔曰：「王室不造，嬰罹禍釁，西都失守，朝廷淪覆，先帝梓宮，播越非所，王基傾㢮，率土罔戴。朕以荒幼，仍屬艱難，泣血枕戈，志復讎逆。大恥未雪，夙宵鯁憤。羣公卿尹，勉以大義，越登寡闇，嗣奉洪業。顧惟夙心，念不至此。庶仰憑先靈，傍資將相，克清元惡，謝冤陵寢。今墜命載新，宗祊更祀，慶流億兆，豈予一人。可改承聖四年為紹泰元年，大赦天下，內外文武賜位一等。」以貞陽侯深明為司徒，封建安郡公，食邑三千戶。壬子，以司空陳霸先為尚書令、都督中外諸軍事、車騎將軍、揚南徐二州刺史，司空如故。震州刺史杜龕舉兵，攻信武將軍陳蒨於長城，義興太守韋載據郡以應之。癸丑，進太尉蕭循為太保，新除司徒建安公深明為太傅，司徒蕭勃為太尉。以鎮南將軍王琳為車騎將軍、開府儀同三司。戊午，尊所生夏貴妃為皇太后。立妃王氏為皇后。鎮東將軍、揚州刺史張彪進號征東大將軍。鎮北將軍、譙秦二州刺史徐嗣徽進號征北大將軍。征南將軍、南豫州刺史任約進號征南大將軍。辛未，詔司空陳霸先東討韋載。丙子，任約、徐嗣徽舉兵反，乘京師無備，竊據石頭。丁丑，韋載降，義興平。遣晉陵太守周文育率軍援長城。

十一月庚辰，齊安州刺史翟子崇、楚州刺史劉仕榮、淮州刺史柳達摩率衆赴任約，入于石頭。庚寅，司空陳霸先旋于京師。

十二月庚戌，徐嗣徽、任約又相率至採石，迎齊援。丙辰，遣猛烈將軍侯安都水軍於江寧邀之，賊衆大潰，嗣徽、約等奔于江西。庚申，翟子崇等請降，竝放還北。

太平元年春正月戊寅，大赦天下，其與任約、徐嗣徽叶契同謀，一無所問。追贈簡文皇帝諸子。以故永安侯確子後襲封邵陵王，奉攜王後。癸未，鎮東將軍、震州刺史杜龕降，詔賜死，曲赦吳興郡。己亥，以太保、宜豐侯蕭循襲封鄱陽王。東揚州刺史張彪圍臨海太守王懷振於剡巖。

二月庚戌，遣周文育、陳蒨襲會稽，討彪。癸丑，彪長史謝岐、司馬沈泰、軍主吳寶真等舉城降，彪敗走。以中衞將軍臨川王大款即本號開府儀同三司，中護軍桂陽王大成為護軍將軍。丙辰，若耶村人斬張彪，傳首京師，曲赦東揚州。己未，罷震州，還復吳興郡。癸亥，賊徐嗣徽、任約襲採石戍，執戍主明州刺史張懷鈞，入于齊。甲子，以東土經杜龕、張彪抄暴，遣大使巡省。

三月丙子，罷東揚州，還復會稽郡。壬午，班下遠近竝雜用古今錢。戊戌，齊遣大將蕭軌出柵口，向梁山，司空陳霸先軍主黃菆逆擊，大破之。軌退保蕪湖。遣周文育、侯安都衆軍，據梁山拒之。

夏四月丁巳，司空陳霸先表詣梁山撫巡將帥。壬申，侯安都輕兵襲齊行臺司馬恭於歷陽，大破之，俘獲萬計。

五月癸未，太傅建安公深明薨。庚寅，齊軍水步入丹陽縣。丙申，至秣陵故治。敕周文育還頓方丘，徐度頓馬牧，杜稜頓大桁。癸卯，齊軍進據兒塘，輿駕出頓趙建故籬門，內外纂嚴。

六月甲辰，齊潛軍至蔣山龍尾，斜趨莫府山北，至玄武湖西北。乙卯，司空陳霸先授衆軍節度，與齊軍交戰，大破之，斬齊北兖州刺史杜方慶及徐嗣徽、弟嗣宗，生擒徐嗣彥、蕭軌、東方老、王敬寶、李希光、裴英起、劉歸義等，皆誅之。戊午，大赦天下，軍士身殞戰場，悉遣斂祭，其無家屬，即為瘞埋。辛酉，解嚴。

秋七月丙子，車騎將軍、司空陳霸先進位司徒，加中書監，餘如故。丁亥，以開府儀同三司侯瑱為司空。

八月己酉，太保鄱陽王循薨。

九月壬寅，改元大赦，孝悌力田賜爵一級，殊才異行所在奏聞，飢難流移勒歸本土。進新除司徒陳霸先為丞相、錄尚書事、鎮衞大將軍、揚州牧，封義興郡公。中權將軍王沖即本號開府儀同三司。吏部尚書王通為尚書右僕射。丁巳，以郢州刺史徐度為領軍將軍。

冬十一月乙卯，起雲龍、神虎門。

十二月壬申，進太尉、鎮南將軍蕭勃為太保、驃騎將軍。以新除左衞將軍歐陽頠為安南將軍、衡州刺史。壬午，平南將軍劉法瑜進號安南將軍。甲午，以前壽昌令劉叡為汝陰王，前鎮西法曹、行參軍蕭紞為巴陵王，奉宋、齊二代後。

二年春正月壬寅，詔曰：「夫子降靈體喆，經仁緯義，允光素王，載闡玄功，仰之者彌高，誨之者不倦。立忠立孝，德被蒸民，制禮作樂，道冠羣后。雖泰山頺峻，一簣不遺，而泗水餘瀾，千載猶在。自國圖屯阻，祧薦不脩，奉聖之門，胤嗣殲滅，敬神之寢，簠簋寂寥。永言聲烈，寔兼欽愴。外可搜舉魯國之族，以為奉聖後；并繕廟堂，供備祀典，四時薦秩，一皆遵舊。」是日，又詔「諸州各置中正，依舊訪舉。不得輒承單狀序官，皆須中正押上，然後量授。詳依品制，務使精實。其荊、雍、青、兖雖暫為隔閡，衣冠多寓淮海，猶宜不廢司存。會計罷州，尚為大郡，人士殷曠，可別置邑居。至如分割郡縣，新號州牧，竝係本邑，不勞兼置。其選中正，每求耆德該悉，以他官領之。」以車騎將軍、開府儀同三司王琳為司空、驃騎大將軍。分尋陽、太原、齊昌、高唐、新蔡五郡，置西江州，即於尋陽仍充州鎮。又詔「宗室在朝開國承家者，今猶稱世子，可悉聽襲本爵。」以尚書右僕射王通為尚書左僕射。丁巳，鎮西將軍、益州刺史長沙王韶進號征南將軍。

二月庚午，領軍將軍徐度入東關。太保、廣州刺史蕭勃舉兵反，遣偽帥歐陽頠、傅泰、勃從子孜為前軍，南江州刺史余孝頃以兵會之。詔平西將軍周文育、平南將軍侯安都等率衆軍南討。戊子，徐度至合肥，燒齊船三千艘。癸巳，周文育軍於巴山生獲歐陽頠。

三月庚子，文育前軍丁法洪於蹠口生俘傅泰。蕭孜、余孝頃軍退走。甲辰，以新除司空王琳為湘、郢二州刺史。甲寅，德州刺史陳法武、前衡州刺史譚世遠於始興攻殺蕭勃。

夏四月癸酉，曲赦江、廣、衡三州；并督內為賊所拘逼者，竝皆不問。己卯，鑄四柱錢，一准二十。齊遣使請和。壬辰，改四柱錢一准十。丙申，復閉細錢。蕭勃故主帥前直閤蘭敱襲殺譚世遠，敱仍為亡命夏侯明徹所殺。勃故記室李寶藏奉懷安侯蕭任據廣州作亂。戊戌，侯安都進軍，余孝頃棄軍走，蕭孜請降，豫章平。

五月乙巳，平西將軍周文育進號鎮南將軍，侯安都進號鎮北將軍，竝以本號開府儀同三司。丙午，以鎮軍將軍徐度為南豫州刺史。戊辰，余孝頃遣使詣丞相府乞降。

秋八月甲午，加丞相陳霸先黃鉞，領太傅，劔履上殿，入朝不趨，贊拜不名，給羽葆、鼓吹。

九月辛丑，崇丞相為相國，揔百揆，封十郡為陳公，備九錫之禮，加璽紱遠遊冠，位在王公上。加相國綠綟綬。置陳國百司。

冬十月戊辰，進陳公爵為王，增封十郡，并前為二十郡。命陳王冕十有二旒，建天子旌旂，出警入蹕，乘金根車，駕六馬，備五時副車，置旄頭雲罕，樂儛八佾，設鍾虡宮縣。王后王子女爵命之典，一依舊儀。辛未，詔曰：

　　五運更始，三正迭代，司牧黎庶，是屬聖賢，用能經緯乾坤，彌綸區宇，大庇黔首，闡揚洪烈。革晦以明，積代同軌，百王踵武，咸此由則。梁德湮微，禍難荐發：太清云始，用困長蛇；承聖之年，又罹封豕；爰至天成，重竊神器。三光亟改，七廟乏祀，含生已泯，鼎命斯墜，我皇之祚，眇若綴旒，靜惟屯、剥，夕惕載懷。

　　相國陳王，有縱自天，降神惟嶽，天地合德，晷曜齊明。拯社稷之橫流，提億兆之塗炭。東誅叛逆，北殲獯醜，威加四海，仁漸萬國。復張崩樂，重紀絕禮，儒館聿脩，戎亭虛候。雖大功在舜，盛績維禹，巍巍蕩蕩，無得而稱。來獻白環，豈直皇虞之世；入貢素雉，非止隆周之日。故効珍川陸，表瑞煙雲，玉露醴泉，旦夕凝涌，嘉禾瑞草，孳植郊甸，道昭於悠代，勳格於皇穹。明明上天，光華日月，革故著於玄象，代德彰於讖圖，獄訟有違，謳謌爰適，天之歷數，寔有攸在。朕雖庸藐，闇於古昔，永稽崇替，為日已乆，敢忘列代之遺典，人祇之至願乎！今便遜位別宮，敬禪于陳，一依唐虞、宋齊故事。

陳王踐阼，奉帝為江陰王，薨于外邸，時年十六，追謚敬皇帝。

史臣曰：梁季橫潰，喪亂屢臻，當此之時，天歷去矣，敬皇高讓，將同釋負焉。

史臣侍中、鄭國公魏徵曰：「高祖固天攸縱，聦明稽古，道亞生知，學為愽物，允文允武，多藝多才。爰自諸生，有不羈之度，屬昬凶肆虐，天倫及禍，収合義旅，將雪家冤。曰紂可伐，不期而會，龍躍樊、漢，電擊湘、郢，翦離德如振槁，取獨夫如拾遺。其雄才大略，固無得而稱矣。旣懸白旗之首，方應皇天之睠，布德施惠，悅近來遠，開蕩蕩之王道，革靡靡之商俗，大脩文敎，盛飾禮容，鼓扇玄風，闡揚儒業，介冑仁義，折衝樽俎，聲振寰宇，澤流遐裔，干戈載戢，凡數十年。濟濟焉，洋洋焉，魏、晉已來，未有若斯之盛。然不能息末敦本，斲彫為樸，慕名好事，崇尚浮華，抑揚孔、墨，流連釋、老。或經夜不寢，或終日不食，非弘道以利物，惟飾智以驚愚。且心未遺榮，虛厠蒼頭之伍；高談脫屣，終戀黃屋之尊。夫人之大欲，在乎飲食男女，至於軒冕殿堂，非有切身之急。高祖屏除嗜慾，眷戀軒冕，得其所難而滯於所易，可謂神有所不達，智有所不通矣。逮夫精華稍竭，鳳德已衰，惑於聽受，權在姦佞，儲后百辟，莫得盡言。險躁之心，暮年愈甚。見利而動，愎諫違卜，開門揖盜，棄好即讎，釁起蕭牆，禍成戎羯，身殞非命，災被億兆，衣冠斃鋒鏑之下，老幼粉戎馬之足。瞻彼黍離，痛深周廟；永言麥秀，悲甚殷墟。自古以安為危，旣成而敗，顛覆之速，書契所未聞也。易曰：『天之所助者信，人之所助者順。』高祖之遇斯屯剥，不得其死，蓋動而之險，不由信順，失天人之所助，其能免於此乎！

太宗聦睿過人，神彩秀發，多聞博達，富贍詞藻。然文豔用寡，華而不實，體窮淫麗，義罕疏通，哀思之音，遂移風俗，以此而貞萬國，異乎周誦、漢莊矣。我生不辰，載離多難，桀逆搆扇，巨猾滔天，始自牖里之拘，終類望夷之禍。悠悠蒼天，其可問哉！

昔國步初屯，兵纏魏闕，羣后釋位，投袂勤王。元帝以盤石之宗，受分陝之位，屬君親之難，居連率之長，不能撫劔嘗膽，枕戈泣血，躬先士卒，致命前驅；遂乃擁衆逡巡，內懷觖望，坐觀時變，以為身幸。不忿莽、卓之誅，先行昆弟之戮。又沈猜忌酷，多行無禮。騁智辯以飾非，肆忿戾以害物。爪牙重將，心膂謀臣，或顧眄以就拘囚，或一言而及葅醢，朝之君子，相顧懍然。自謂安若太山，舉無遺策，怵於邪說，即安荊楚。雖元惡克翦，社稷未寧，而西隣責言，禍敗旋及。上天降鑒，此焉假手，天道人事，其可誣乎！其篤志藝文，採浮淫而棄忠信；戎昭果毅，先骨肉而後寇讎。雖口誦六經，心通百氏，有仲尼之學、公旦之才，適足以益其驕矜，增其禍患，何補金陵之覆沒，何救江陵之滅亡哉！

敬帝遭家不造，紹茲屯運，征伐有所同出，政刑不由於己，時無伊、霍之輔，焉得不為高讓歟？」

## 梁書‧卷七 列傳第一 太祖張皇后　高祖郗皇后　太宗王皇后　高祖丁貴嬪　高祖阮脩容　世祖徐妃

	太祖張皇后　高祖郗皇后　太宗王皇后　高祖丁貴嬪　高祖阮脩容　世祖徐妃

	易曰：「有天地然後有萬物，有萬物然後有男女，有男女然後有夫婦。」夫婦之義尚矣哉！周禮，王者立后六宮，三夫人、九嬪、二十七世婦、八十一御妻，以聽天下之內治。故昏義云：「天子之與后，猶日之與月，陰之與陽，相須而成者也。」漢初因秦稱號，帝母稱皇太后，后稱皇后，而加以美人、良人、八子、七子之屬。至孝武制婕妤之徒凡十四等。降及魏、晉，母后之號，皆因漢法；自夫人以下，世有增損焉。高祖撥亂反正，深鑒奢逸，惡衣菲食，務先節儉。配德早終，長秋曠位，嬪嬙之數，無所改作。太宗、世祖出自儲藩，而妃並先殂，又不建椒閫。今之撰錄，正備闕云。

太祖獻皇后張氏諱尚柔，范陽方城人也。祖次惠，宋濮陽太守。后母蕭氏，即文帝從姑。后，宋元嘉中嬪於文帝，生長沙宣武王懿、永陽昭王敷，次生高祖。

初，后甞於室內，忽見庭前昌蒲生花，光彩照灼，非世中所有。后驚視，謂侍者曰：「汝見不？」對曰：「不見。」后曰：「嘗聞見者當富貴。」因遽取吞之。是月產高祖。將產之夜，后見庭內若有衣冠陪列焉。次生衡陽宣王暢、義興昭長公主令嫕。宋泰始七年，殂于秣陵縣同夏里舍，葬武進縣東城里山。天監元年五月甲辰，追上尊號為皇后，謚曰獻。

父穆之，字思靜，晉司空華六世孫。曾祖輿坐華誅，徙興古，未至召還。及過江，為丞相掾，太子舍人。穆之少方雅，有識鑒。宋元嘉中，為員外散騎侍郎。與吏部尚書江湛、太子左率袁淑善，淑薦之於始興王濬，濬深引納焉。穆之鑒其禍萌，思違其難，言於湛求外出。湛將用為東縣，固乞遠郡，久之，得為寧遠將軍、交阯太守。治有異績。會刺史死，交土大亂，穆之威懷循拊，境內以寧。宋文帝聞之嘉焉，將以為交州刺史，會病卒。子弘籍，字真藝，齊初為鎮西參軍，卒於官。高祖踐阼，追贈穆之光祿大夫，加金章。又詔曰：「亡舅齊鎮西參軍，素風雅猷，夙肩名輩，降年不永，早世潛輝。朕少離苦辛，情地彌切，雖宅相克成，輅車靡贈，興言永往，觸目慟心。可追贈廷尉卿。」弘籍無子，從父弟弘策以第三子纘為嗣，別有傳。

高祖德皇后郗氏諱徽，高平金鄉人也。祖紹，國子祭酒，領東海王師。父燁，太子舍人，早卒。

初，后母尋陽公主方娠，夢當生貴子。及生后，有赤光照于室內，器物盡明，家人皆怪之。巫言此女光采異常，將有所妨，乃於水濱祓除之。

后幼而明慧，善隷書，讀史傳。女工之事，無不閑習。宋後廢帝將納為后；齊初，安陸王緬又欲婚：郗氏並辭以女疾，乃止。建元末，高祖始娉焉。生永興公主玉姚，永世公主玉婉，永康公主玉嬛。

建武五年，高祖為雍州刺史，先之鎮，後乃迎后。至州未幾，永元元年八月殂于襄陽官舍，時年三十二。其年歸葬南徐州南東海武進縣東城里山。中興二年，齊朝進高祖位相國，封十郡，梁公，詔贈后為梁公妃。高祖踐阼，追崇為皇后。有司議謚，吏部尚書兼右僕射臣約議曰：「表號垂名，義昭不朽。先皇后應祥月德，比載坤靈，柔範陰化，儀形自遠。俔天作合，義先造舟，而神猷夙掩，所隔升運，宜式遵景行，用昭大典。謹按謚法，忠和純備曰德，貴而好禮曰德。宜崇曰德皇后。」詔從之。陵曰脩陵。

后父燁，詔贈金紫光祿大夫。燁尚宋文帝女尋陽公主，齊初降封松滋縣君。燁子泛，中軍臨川王記室參軍。

太宗簡皇后王氏諱靈賔，琅邪臨沂人也。祖儉，太尉、南昌文憲公。

后幼而柔明淑德，叔父暕見之曰：「吾家女師也。」天監十一年，拜晉安王妃。生哀太子大器，南郡王大連，長山公主妙䂮。中大通三年十月，拜皇太子妃。太清三年三月，薨于永福省，時年四十五。其年，太宗即位，追崇為皇后，謚曰簡。大寶元年九月，葬莊陵。先是詔曰：「簡皇后窀穸有期。昔西京霸陵，因山為藏；東漢壽陵，流水而已。朕屬值時艱，歲饑民弊，方欲以身率下，永示敦朴。今所營莊陵，務存約儉。」又詔金紫光祿大夫蕭子範為哀策文。

父騫，字思寂，本名玄成，與齊高帝偏諱同，故改焉。以公子起家員外郎，遷太子洗馬，襲封南昌縣公，出為義興太守。還為驃騎諮議，累遷黃門郎，司徒右長史。性凝簡，不狎當世。甞從容謂諸子曰：「吾家門戶，所謂素族，自可隨流平進，不須苟求也。」永元末，遷侍中，不拜。高祖霸府建，引為大司馬諮議參軍，俄遷侍中，領越騎校尉。

高祖受禪，詔曰：「庭堅世祀，靡輟於宗周，樂毅錫壤，乃昭於洪漢。齊故太尉南昌公，含章履道，草昧興齊，謨明翊贊，同符在昔。雖子房之蔚為帝師，文若之隆比王佐，無以尚也。朕膺歷受圖，惟新寶命，莘莘玉帛，升降有典。永言前代，敬惟徽烈，匪直懋勳，義兼懷樹。可降封南昌縣公為侯，食邑千戶。」騫襲爵，遷度支尚書。天監四年，出為東陽太守，尋徙吳郡。八年，入為太府卿，領後軍將軍，遷太常卿。十一年，遷中書令，加員外散騎常侍。

時高祖於鍾山造大愛敬寺，騫舊墅在寺側，有良田八十餘頃，即晉丞相王導賜田也。高祖遣主書宣旨就騫求市，欲以施寺。騫荅旨云：「此田不賣；若是敕取，所不敢言。」酬對又脫略。高祖怒，遂付市評田價，以直逼還之。由是忤旨，出為吳興太守。在郡卧疾不視事。徵還，復為度支尚書，加給事中，領射聲校尉。以母憂去職。

普通三年十月卒，時年四十九。詔贈侍中、金紫光祿大夫，謚曰安。子規襲爵，別有傳。

高祖丁貴嬪諱令光，譙國人也，世居襄陽。貴嬪生于樊城，有神光之異，紫煙滿室，故以「光」為名。相者云：「此女當大貴。」高祖臨州，丁氏因人以聞。貴嬪時年十四，高祖納焉。初，貴嬪生而有赤痣在左臂，治之不滅，至是無何忽失所在。事德皇后小心祗敬，嘗於供養經案之側，髣髴若見神人，心獨異之。

高祖義師起，昭明太子始誕育，貴嬪與太子留在州城。京邑平，乃還京都。天監元年五月，有司奏為貴人，未拜；其年八月，又為貴嬪，位在三夫人上，居于顯陽殿。及太子定位，有司奏曰：

　　禮，母以子貴。皇儲所生，不容無敬。宋泰豫元年六月，議百官以吏敬敬帝所生陳太妃，則宋明帝在時，百官未有敬。臣竊謂「母以子貴」，義著春秋。皇太子副貳宸極，率土咸執吏禮，旣盡禮皇儀，則所生不容無敬。但帝王妃嬪，義與外隔，以理以例，無致敬之道也。今皇太子聖睿在躬，儲禮夙備，子貴之道，抑有舊章。王侯妃主常得通信問者，及六宮三夫人雖與貴嬪同列，並應以敬皇太子之禮敬貴嬪。宋元嘉中，始興、武陵國臣並以吏敬敬所生潘淑妃、路淑媛。貴嬪於宮臣雖非小君，其義不異與宋泰豫朝議百官，以吏敬敬帝所生，事義正同。謂宮閹施敬宜同吏禮，詣神虎門奉牋致謁；年節稱慶，亦同如此。婦人無閫外之事，賀及問訊牋什，所由官報聞而已。夫婦人之道，義無自專，若不仰繫於夫，則當俯繫於子。榮親之道，應極其所榮，未有子所行而所從不足者也。故春秋凡王命為夫人，則禮秩與子等。列國雖異於儲貳，而從尊之義不殊，前代依准，布在舊事。貴嬪載誕元良，克固大業，禮同儲君，實惟舊典。尋前代始置貴嬪，位次皇后，爵無所視；其次職者，位視相國，爵比諸侯王。此貴嬪之禮，已高朝列；況母儀春宮，義絕常筭。且儲妃作配，率由盛則；以婦踰姑，彌乖從序。謂貴嬪典章，一與太子不異。

於是貴嬪備典章禮數，同于太子，言則稱令。

貴嬪性仁恕，及居宮內，接馭自下，皆得其歡心。不好華飾，器服無珍麗，未甞為親戚私謁。及高祖弘佛教，貴嬪奉而行之，屏絕滋腴，長進蔬膳。受戒日，甘露降于殿前，方一丈五尺。高祖所立經義，皆得其指歸。尤精淨名經。所受供賜，悉以充法事。

普通七年十一月庚辰薨，殯於東宮臨雲殿，年四十二。詔吏部郎張纘為哀策文曰：

　　菆塗旣啟，桂樽虛凝，龍帷已薦，象服將升。皇帝傷璧臺之永閟，悼曾城之不踐，罷鄉歌乎燕樂，廢徹齊於祀典。風有采繁，化行南國，爰命史臣，俾流嬪德。其辭曰：

　　軒緯之精，江漢之英；歸于君袂，生此離明。誕自厥初，時維載育；樞電繞郊，神光照屋。爰及待年，含章早穆；聲被洽陽，譽宣中谷。龍德在田，聿恭茲祀；陰化代終，王風攸始。動容諮式，出言顧史；宜其家人，刑于國紀。膺斯眷命，從此宅心；狄綴采珩，珮動雅音。日中思戒，月滿懷箴；如何不跼，天高照臨。玄紞莫脩，褘章早缺；成物誰能，芳猷有烈。素魄貞明，紫宮炤晰；逮下靡傷，思賢罔蔽。躬儉則節，昭事惟虔；金玉無玩，筐筥不捐。祥流德化，慶表親賢；甄昌軼啟，孕魯陶燕。方論婦敎，明章閫席；玄池早扃，湘沅已穸。展衣委華，朱幩寢迹；慕結儲闈，哀深蕃辟。嗚呼哀哉！

　　令龜兆良，葆引遷祖；具僚次列，承華接武。日杳杳以霾春，風淒淒而結緒；去曾掖以依遲，飾新宮而延佇。嗚呼哀哉！

　　啟丹旗之星旆，振容車之黼裳；擬靈金而鬱楚，泛悽管而凝傷。遺備物乎營寢，掩重閽於窒皇；椒風暖兮猶昔，蘭殿幽而不陽。嗚呼哀哉！

　　側闈高義，彤管有懌；道變虞風，功參唐跡。婉如之人，休光赤舄；施諸天地，而無朝夕。嗚呼哀哉！

有司奏謚曰穆。太宗即位，追崇曰穆太后。

太后父仲遷，天監初，官至兖州刺史。

高祖阮脩容諱令嬴，本姓石，會稽餘姚人也。齊始安王遙光納焉。遙光敗，入東昬宮。建康城平，高祖納為綵女。天監七年八月，生世祖。尋拜為脩容，常隨世祖出蕃。

大同六年六月，薨于江州內寢，時年六十七。其年十一月，歸葬江寧縣通望山。謚曰宣。世祖即位，有司奏追崇為文宣太后。

承聖二年，追贈太后父齊故奉朝請靈寶散騎常侍、左衞將軍，封武康縣侯，邑五百戶；母陳氏，武康侯夫人。

世祖徐妃諱昭佩，東海郯人也。祖孝嗣，太尉、枝江文忠公。父緄，侍中、信武將軍。

天監十六年十二月，拜湘東王妃。生世子方等、益昌公主含貞。太清三年五月，被譴死，葬江陵瓦官寺。

史臣曰：后妃道贊皇風，化行天下，蓋取葛覃、關雎之義焉。至於穆貴嬪，徽華早著，誕育元良，德懋六宮，美矣。世祖徐妃之無行，自致殲滅，宜哉。

## 梁書‧卷八 列傳第二 昭明太子　哀太子　愍懷太子

	昭明太子　哀太子　愍懷太子

	昭明太子統字德施，高祖長子也。母曰丁貴嬪。初，高祖未有男，義師起，太子以齊中興元年九月生于襄陽。高祖旣受禪，有司奏立儲副，高祖以天下始定，百度多闕，未之許也。羣臣固請，天監元年十一月，立為皇太子。時太子年幼，依舊居於內，拜東宮官屬，文武皆入直永福省。

太子生而聦叡，三歲受孝經、論語，五歲遍讀五經，悉能諷誦。五年六月庚戌，始出居東宮。太子性仁孝，自出宮，恒思戀不樂。高祖知之，每五日一朝，多便留永福省，或五日三日乃還宮。八年九月，於壽安殿講孝經，盡通大義。講畢，親臨釋奠于國學。

十四年正月朔旦，高祖臨軒，冠太子於太極殿。舊制，太子著遠遊冠，金蟬翠緌纓；至是，詔加金博山。

太子美姿貌，善舉止。讀書數行並下，過目皆憶。每遊宴祖道，賦詩至十數韻。或命作劇韻賦之，皆屬思便成，無所點易。高祖大弘佛教，親自講說；太子亦崇信三寶，遍覽衆經。乃於宮內別立慧義殿，專為法集之所。招引名僧，談論不絕。太子自立三諦、法身義，並有新意。普通元年四月，甘露降于慧義殿，咸以為至德所感焉。

三年十一月，始興王憺薨。舊事，以東宮禮絕傍親，書翰並依常儀。太子意以為疑，命僕射劉孝綽議其事。孝綽議曰：「案張鏡撰東宮儀記，稱『三朝發哀者，踰月不舉樂；鼔吹寢奏，服限亦然』。尋傍絕之義，義在去服，服雖可奪，情豈無悲，鐃歌輟奏，良亦為此。旣有悲情，宜稱兼慕，卒哭之後，依常舉樂，稱悲竟，此理例相符。謂猶應稱兼慕，至卒哭。」僕射徐勉、左率周捨、家令陸襄並同孝綽議。太子令曰：「張鏡儀記云『依士禮，終服月稱慕悼』。又云『凡三朝發哀者，踰月不舉樂』。劉僕射議，云『傍絕之義，義在去服，服雖可奪，情豈無悲，卒哭之後，依常舉樂，稱悲竟，此理例相符』。尋情悲之說，非止卒哭之後，緣情為論，此自難一也。用張鏡之舉樂，棄張鏡之稱悲，一鏡之言，取捨有異，此自難二也。陸家令止云『多歷年所』，恐非事證；雖復累稔所用，意常未安。近亦常經以此問外，由來立意，謂猶應有慕悼之言。張豈不知舉樂為大，稱悲事小；所以用小而忽大，良亦有以。至如元正六佾，事為國章；雖情或未安，而禮不可廢。鐃吹軍樂，比之亦然，書疏方之，事則成小，差可緣心。聲樂自外，書疏自內，樂自他，書自己。劉僕射之議，即情未安。可令諸賢更共詳衷。」司農卿明山賔、步兵校尉朱异議，稱「慕悼之解，宜終服月」。於是令付典書遵用，以為永準。

七年十一月，貴嬪有疾，太子還永福省，朝夕侍疾，衣不解帶。及薨，步從喪還宮，至殯，水漿不入口，每哭輒慟絕。高祖遣中書舍人顧恊宣旨曰：「毀不滅性，聖人之制。禮，不勝喪比於不孝。有我在，那得自毀如此！可即彊進飲食。」太子奉勅，乃進數合。自是至葬，日進麥粥一升。高祖又勅曰：「聞汝所進過少，轉就羸瘵。我比更無餘病，正為汝如此，胷中亦圮塞成疾。故應強加饘粥，不使我恒爾懸心。」雖屢奉勅勸逼，日止一溢，不甞菜果之味。體素壯，腰帶十圍，至是減削過半。每入朝，士庶見者莫不下泣。

太子自加元服，高祖便使省萬機，內外百司奏事者填塞於前。太子明於庶事，纖毫必曉，每所奏有謬誤及巧妄，皆即就辯析，示其可否，徐令改正，未甞彈糾一人。平斷法獄，多所全宥，天下皆稱仁。

性寬和容衆，喜慍不形於色。引納才學之士，賞愛無倦。恒自討論篇籍，或與學士商榷古今；閒則繼以文章著述，率以為常。于時東宮有書幾三萬卷，名才並集，文學之盛，晉、宋以來未之有也。

性愛山水，於玄圃穿築，更立亭館，與朝士名素者遊其中。甞泛舟後池，番禺侯軌盛稱「此中宜奏女樂」。太子不荅，詠左思招隱詩曰：「何必絲與竹，山水有清音。」侯慙而止。出宮二十餘年，不畜聲樂。少時，敕賜太樂女妓一部，略非所好。

普通中，大軍北討，京師穀貴，太子因命菲衣減膳，改常饌為小食。每霖雨積雪，遣腹心左右，周行閭巷，視貧困家，有流離道路，密加振賜。又出主衣綿帛，多作襦袴，冬月以施貧凍。若死亡無可以斂者，為備棺槥。每聞遠近百姓賦役勤苦，輒斂容色。常以戶口未實，重於勞擾。

吳興郡屢以水災失收，有上言當漕大瀆以瀉浙江。中大通二年春，詔遣前交州刺史王弁假節，發吳郡、吳興、義興三郡民丁就役。太子上疏曰：「伏聞當發王弁等上東三郡民丁，開漕溝渠，導泄震澤，使吳興一境，無復水災，誠矜恤之至仁，經略之遠旨。暫勞永逸，必獲後利。未萌難覩，竊有愚懷。所聞吳興累年失收，民頗流移。吳郡十城，亦不全熟。唯義興去秋有稔，復非常役之民。即日東境穀稼猶貴，劫盜屢起，在所有司，不皆聞奏。今征戍未歸，彊丁踈少，此雖小舉，竊恐難合，吏一呼門，動為民蠹。又出丁之處，遠近不一，比得齊集，已妨蠶農。去年稱為豐歲，公私未能足食；如復今茲失業，慮恐為弊更深。且草竊多伺候民間虛實，若善人從役，則抄盜彌增，吳興未受其益，內地已罹其弊。不審可得權停此功，待優實以不？聖心垂矜黎庶，神量乆已有在。臣意見庸淺，不識事宜，苟有愚心，願得上啟。」高祖優詔以喻焉。

太子孝謹天至，每入朝，未五皷便守城門開。東宮雖燕居內殿，一坐一起，恒向西南靣臺。宿被召當入，危坐達旦。

三年三月，寢疾。恐貽高祖憂，敕參問，輙自力手書啟。及稍篤，左右欲啟聞，猶不許，曰「云何令至尊知我如此惡」，因便嗚咽。四月乙巳薨，時年三十一。高祖幸東宮，臨哭盡哀。詔斂以衮冕。謚曰昭明。五月庚寅，葬安寧陵。詔司徒左長史王筠為哀冊，文曰：

　　蜃輅俄軒，龍驂跼步；羽翿前驅，雲旂北御。皇帝哀繼明之寢耀，痛嗣德之殂芳；御武帳而悽慟，臨甲觀而增傷。式稽令典，載揚鴻烈；詔撰德於旌旒，永傳徽於舞綴。其辭曰：

　　式載明兩，實惟少陽；既稱上嗣，且曰元良。儀天比峻，儷景騰光；奉祀延福，守器傳芳。睿哲膺期，旦暮斯在；外弘莊肅，內含和愷。識洞機深，量苞瀛海；立德不器，至功弗宰。寬綽居心，溫恭成性，循時孝友，率由嚴敬。咸有種德，惠和齊聖；三善遞宣，萬國同慶。

　　軒緯掩精，陰羲弛位；纏哀在疚，殷憂銜恤。孺泣無時，蔬饘不溢；禫遵踰月，哀號未畢。寔惟監撫，亦嗣郊禋；問安肅肅，視膳恂恂。金華玉璪，玄駟班輪；隆家幹國，主祭安民。光奉成務，萬機是理；矜慎庶獄，勤恤關市。誠存隱惻，容無慍喜；殷勤博施，綢繆恩紀。

　　爰初敬業，離經斷句；奠爵崇師，卑躬待傅。寧資導習，匪勞審諭；博約是司，時敏斯務。辯究空微，思探幾賾；馳神圖緯，研精爻畫。沈吟典禮，優遊方冊；饜飫膏腴，含咀肴核。括囊流略，包舉藝文；遍該緗素，殫極丘墳。㬺帙充積，儒墨區分；瞻河闡訓，望魯揚芬。吟詠性靈，豈惟薄伎；屬詞婉約，緣情綺靡。字無點竄，筆不停紙；壯思泉流，清章雲委。

　　揔覽時才，網羅英茂；學窮優洽，辭歸繁富。或擅談叢，或稱文囿；四友推德，七子慙秀。望苑招賢，華池愛客；託乘同舟，連輿接席。摛文掞藻，飛𨢩汎醳；恩隆置醴，賞逾賜璧。徽風遐被，盛業日新；仁器非重，德輶易遵。澤流兆庶，福降百神；四方慕義，天下歸仁。

　　雲物告徵，祲沴褰象；星霾恒耀，山頹朽壤。靈儀上賔，德音長往；具僚無蔭，諮承安仰。嗚呼哀哉！

　　皇情悼愍，切心纏痛；胤嗣長號，跗萼增慟。慕結親遊，悲動氓衆；憂若殄邦，懼同折棟。嗚呼哀哉！

　　首夏司開，麥秋紀節；容衞徒警，菁華委絕。書幌空張，談筵罷設；虛饋饛饛，孤燈翳翳。嗚呼哀哉！

　　簡辰請日，筮合龜貞。幽埏夙啟，玄宮獻成。武校齊列，文物增明。昔遊漳滏，賔從無聲；今歸郊郭，徒御相驚。嗚呼哀哉！

　　背絳闕以遠徂，轥青門而徐轉；指馳道而詎前，望國都而不踐。陵脩阪之威夷，遡平原之悠緬；驥蹀足以酸嘶，挽悽鏘而流泫。嗚呼哀哉！

　　混哀音於簫籟，變愁容於天日；雖夏木之森陰，返寒林之蕭瑟。旣將反而復疑，如有求而遂失；謂天地其無心，遽永潛於容質。嗚呼哀哉！

　　即玄宮之冥漠，安神寢之清閟；傳聲華於懋典，觀德業於徽謚。懸忠貞於日月，播鴻名於天地；惟小臣之紀言，實含毫而無媿。嗚呼哀哉！

太子仁德素著，及薨，朝野惋愕。京師男女，奔走宮門，號泣滿路。四方氓庶，及疆徼之民，聞喪皆慟哭。所著文集二十卷；又撰古今典誥文言，為正序十卷；五言詩之善者，為文章英華二十卷；文選三十卷。

哀太子大器字仁宗，太宗嫡長子也。普通四年五月丁酉生。中大通四年，封宣城郡王，食邑二千戶。尋為侍中、中衞將軍，給鼓吹一部。大同四年，授使持節、都督揚徐二州諸軍事、中軍大將軍、揚州刺史，侍中如故。

太清二年十月，侯景寇京邑，敕太子為臺內大都督。三年五月，太宗即位。六月丁亥，立為皇太子。大寶二年八月，賊景廢太宗，將害太子，時賊黨稱景命召太子，太子方講老子，將欲下牀，而刑人掩至。太子顏色不變，徐曰：「乆知此事，嗟其晚耳。」刑者欲以衣帶絞之。太子曰：「此不能見殺。」乃指繫帳竿下繩，命取絞之而絕，時年二十八。

太子性寬和，兼神用端嶷，在於賊手，每不屈意。初，侯景西上，攜太子同行，及其敗歸，部伍不復整肅，太子所乘舩居後，不及賊衆，左右心腹並勸因此入北。太子曰：「家國喪敗，志不圖生；主上蒙塵，寧忍違離。吾今逃匿，乃是叛父，非謂避賊。」便涕泗嗚咽，令即前進。賊以太子有器度，每常憚之，恐為後患，故先及禍。承聖元年四月，追謚哀太子。

愍懷太子方矩字德規，世祖第四子也。初封南安縣侯，隨世祖在荊鎮。太清初，為使持節、督湘郢桂寧成合羅七州諸軍事、鎮南將軍、湘州刺史。尋徵為侍中、中衞將軍，給鼓吹一部。世祖承制，拜王太子，改名元良。承聖元年十一月丙子，立為皇太子。及西魏師陷荊城，太子與世祖同為魏人所害。

太子聦頴，頗有世祖風，而凶暴猜忌。敬帝承制，追謚愍懷太子。

陳吏部尚書姚察曰：孟軻有言，「鷄鳴而起，孳孳為善者，舜之徒也。」若乃布衣韋帶之士，在於畎畒之中，終日為之，其利亦已博矣。況乎處重明之位，居正體之尊，克念無怠，烝烝以孝，大舜之德，其何遠之有哉！

## 梁書‧卷九 列傳第三 王茂　曹景宗　栁慶遠

	王茂　曹景宗　栁慶遠

	王茂字休遠，太原祁人也。祖深，北中郎司馬。父天生，宋末為列將，於石頭克司徒袁粲，以勳至巴西、梓潼二郡太守，上黃縣男。

茂年數歲，為大父深所異，常謂親識曰：「此吾家之千里駒，成門戶者必此兒也。」及長，好讀兵書，駮略究其大旨。性沈隱，不妄交遊，身長八尺，潔白羙容觀。齊武帝布衣時，見之歎曰：「王茂年少，堂堂如此，必為公輔之器。」

宋昇明末，起家奉朝請，歷後軍行參軍，司空騎兵，太尉中兵參軍。魏將李烏奴冦漢中，茂受詔西討。魏軍退，還為鎮南司馬，帶臨湘令。入為越騎校尉。魏冦兖州，茂時以寧朔將軍長史鎮援北境，入為前軍將軍江夏王司馬。又遷寧朔將軍、江夏內史。建武初，魏圍司州，茂以郢州之師救焉。高祖率衆先登賢首山，魏將王肅、劉昶來戰，茂從高祖拒之，大破肅等。魏軍退，茂還郢，仍遷輔國長史、襄陽太守。

高祖義師起，茂私於張弘策，勸高祖迎和帝，高祖以為不然，語在高祖紀。高祖發雍部，每遣茂為前驅。師次郢城，茂進平加湖，破光子衿、吳子陽等，斬馘萬計，還獻捷于漢川。郢、魯旣平，從高祖東下，復為軍鋒。師次秣陵，東昬遣大將王珍國，盛兵朱雀門，衆號二十萬，度航請戰。茂與曹景宗等會擊，大破之。縱兵追奔，積屍與航欄等，其赴淮死者，不可勝筭。長驅至宣陽門。建康城平，以茂為護軍將軍，俄遷侍中、領軍將軍。羣盜之燒神虎門也，茂率所領到東掖門應赴，為盜所射，茂躍馬而進，羣盜反走。茂以不能式遏姦盜，自表解職，優詔不許。加鎮軍將軍，封望蔡縣公，邑二千三百戶。

是歲，江州刺史陳伯之舉兵叛，茂出為使持節、散騎常侍、都督江州諸軍事、征南將軍、江州刺史，給鼓吹一部，南討伯之。伯之奔于魏。時九江新罹軍冦，民思反業，茂務農省役，百姓安之。四年，魏侵漢中，茂受詔西討，魏乃班師。六年，遷尚書右僕射，常侍如故。固辤不拜，改授侍中、中衞將軍，領太子詹事。七年，拜車騎將軍，太子詹事如故。八年，以本號開府儀同三司、丹陽尹，侍中如故。時天下無事，高祖方信仗文雅，茂心頗怏怏，侍宴醉後，每見言色，高祖常宥而不之責也。十一年，進位司空，侍中、尹如故。茂辤京尹，改領中權將軍。

茂性寬厚，居官雖無譽，亦為吏民所安。居處方正，在一室衣冠儼然，雖僕妾莫見其惰容。姿表瓌麗，須眉如畫，出入朝會，每為衆所瞻望。明年，出為使持節、散騎常侍、驃騎將軍、開府同三司之儀、都督江州諸軍事、江州刺史。視事三年，薨于州，時年六十。高祖甚悼惜之，賻錢三十萬，布三百匹。詔曰：「旌德紀勳，哲王令軌；念終追遠，前典明誥。故使持節、散騎常侍、驃騎將軍、開府儀同三司、江州刺史茂，識度淹廣，器宇凝正。爰初草昧，盡誠宣力，綢繆休戚，契闊屯夷。方賴謀猷，永隆朝寄；奄至薨殞，朕用慟于厥心。宜增禮數，式昭盛烈。可贈侍中、太尉，加班劔二十人，鼔吹一部。謚曰忠烈。」

初，茂以元勳，高祖賜以鍾磬之樂。茂在江州，夢鍾磬在格，無故自墮，心惡之。及覺，命奏樂。旣成列，鍾磬在格，果無故編皆絕，墮地。茂謂長史江詮曰：「此樂，天子所以惠勞臣也。樂旣極矣，能無憂乎！」俄而病，少日卒。

子貞秀嗣，以居喪無禮，為有司奏，徙越州，後有詔留廣州，乃潛結仁威府中兵參軍杜景，欲襲州城，刺史蕭昂討之。景，魏降人，與貞秀同戮。

曹景宗字子震，新野人也。父欣之，為宋將，位至征虜將軍、徐州刺史。

景宗幼善騎射，好畋獵，常與少年數十人澤中逐麞鹿，無，還騎趂鹿，鹿馬相亂，景宗於衆中射之，人皆懼中馬足，鹿應弦輒斃，以此為樂。未弱冠，欣之於新野遣出州，以匹馬將數人，於中路卒逢蠻賊數百圍之。景宗帶百餘箭，乃馳騎四射，每箭殺一蠻，蠻遂散走，因是以膽勇知名。頗愛史書，每讀穰苴、樂毅傳，輒放卷歎息曰：「丈夫當如是！」辟西曹不就。宋元徽中，隨父出京師，為奉朝請、員外，遷尚書左民郎。尋以父憂去職，還鄉里。服闋，刺史蕭赤斧板為冠軍中兵參軍，領天水太守。

時建元初，蠻寇羣動，景宗東西討擊，多所擒破。齊鄱陽王鏘為雍州，復以為征虜中兵參軍，帶馮翊太守，督峴南諸軍事，除屯騎校尉。少守督峴南，與州里張道門厚善。道門，齊車騎將軍敬兒少子也，為武陵太守。敬兒誅，道門於郡伏法，親屬故吏莫敢收，景宗自襄陽遣人舩到武陵，收其屍骸，迎還殯葬，鄉里以此義之。

建武二年，魏主托跋宏寇赭陽，景宗為偏將，每衝堅陷陣，輒有斬獲，以勳除游擊將軍。四年，太尉陳顯達督衆軍北圍馬圈，景宗從之，以甲士二千設伏，破魏援托跋英四萬人。及剋馬圈，顯達論功，以景宗為後，景宗退無怨言。魏主率衆大至，顯達宵奔，景宗導入山道，故顯達父子獲全。 

五年，高祖為雍州刺史，景宗深自結附，數請高祖臨其宅。時天下方亂，高祖亦厚加意焉。永元初，表為冠軍將軍、竟陵太守。及義師起，景宗聚衆，遣親人杜思沖勸先迎南康王於襄陽即帝位，然後出師，為萬全計。高祖不從，語在高祖紀。高祖至竟陵，以景宗與冠軍將軍王茂濟江，圍郢城，自二月至于七月，城乃降。復帥衆前驅至南州，領馬步軍取建康，道次江寧，東昬將李居士以重兵屯新亭，是日選精騎一千至江寧行頓，景宗始至，安營未立；且師行日久，器甲穿弊，居士望而輕之，因鼔噪前薄景宗。景宗被甲馳戰，短兵裁接，居士棄甲奔走，景宗皆獲之，因鼓而前，徑至皁莢橋築壘。景宗又與王茂、呂僧珍掎角，破王珍國於大航。茂衝其中堅，應時而陷，景宗縱兵乘之。景宗軍士皆桀黠無賴，御道左右，莫非富室，抄掠財物，略奪子女，景宗不能禁。及高祖入頓新城，嚴申號令，然後稍息。復與衆軍長圍六門。城平，拜散騎常侍、右衞將軍，封湘西縣侯，食邑一千六百戶。仍遷持節、都督郢司二州諸軍事、左將軍、郢州刺史。天監元年，進號平西將軍，改封竟陵縣侯。

景宗在州，鬻貨聚斂。於城南起宅，長堤以東，夏口以北，開街列門，東西數里，而部曲殘橫，民頗厭之。二年十月，魏寇司州，圍刺史蔡道恭。時魏攻日苦，城中負板而汲，景宗望門不出，但耀軍遊獵而已。及司州城陷，為御史中丞任昉所奏，高祖以功臣寢而不治，徵為護軍。旣至，復拜散騎常侍、右衞將軍。

五年，魏托跋英寇鍾離，圍徐州刺史昌義之，高祖詔景宗督衆軍援義之，豫州刺史韋叡亦預焉，而受景宗節度。詔景宗頓道人洲，待衆軍齊集俱進。景宗固啟，求先據邵陽洲尾，高祖不聽。景宗欲專其功，乃違詔而進，值暴風卒起，頗有渰溺，復還守先頓。高祖聞之，曰：「此所以破賊也。景宗不進，蓋天意乎！若孤軍獨往，城不時立，必見狼狽。今得待衆軍同進，始大捷矣。」及韋叡至，與景宗進頓邵陽洲，立壘去魏城百餘步。魏連戰不能却，殺傷者十二三，自是魏軍不敢逼。景宗等器甲精新，軍儀甚盛，魏人望之奪氣。魏大將楊大眼對橋北岸立城，以通糧運，每牧人過岸伐芻藁，皆為大眼所略。景宗乃募勇敢士千餘人，徑渡大眼城南數里築壘，親自舉築。大眼率衆來攻，景宗與戰破之，因得壘成。使別將趙草守之，因謂為趙草城，是後恣芻牧焉。大眼時遣抄掠，輒反為趙草所獲。先是，高祖詔景宗等逆裝高艦，使與魏橋等，為火攻計。令景宗與叡各攻一橋，叡攻其南，景宗攻其北。六年三月，春水生，淮水暴長六七尺。叡遣所督將馮道根、李文釗、裴邃、韋寂等乘艦登岸，擊魏洲上軍盡殪。景宗因使衆軍皆鼓噪亂登諸城，呼聲震天地，大眼於西岸燒營，英自東岸棄城走。諸壘相次土崩，悉棄其器甲，争投水死，淮水為之不流。景宗令軍主馬廣躡大眼至濊水上，四十餘里，伏屍相枕。義之出逐英至洛口，英以匹馬入梁城。緣淮百餘里，屍骸枕藉，生擒五萬餘人，收其軍糧器械，積如山岳，牛馬驢騾，不可勝計。景宗乃搜軍所得生口萬餘人，馬千匹，遣獻捷，高祖詔還本軍，景宗振旅凱入，增封四百，并前為二千戶，進爵為公。詔拜侍中、領軍將軍，給鼓吹一部。

景宗為人自恃尚勝，每作書，字有不觧，不以問人，皆以意造焉。雖公卿無所推揖；惟韋叡年長，且州里勝流，特相敬重，同讌御筵，亦曲躬謙遜，高祖以此嘉之。景宗好內，妓妾至數百，窮極錦繡。性躁動，不能沈默，出行常欲褰車帷幔，左右輒諫以位望隆重，人所具瞻，不宜然。景宗謂所親曰：「我昔在鄉里，騎快馬如龍，與年少輩數十騎，拓弓弦作霹靂聲，箭如餓鴟呌。平澤中逐麞，數肋射之，渴飲其血，饑食其肉，甜如甘露漿。覺耳後風生，鼻頭出火，此樂使人忘死，不知老之將至。今來揚州作貴人，動轉不得，路行開車幔，小人輒言不可。閉置車中，如三日新婦。遭此邑邑，使人無氣。」為人嗜酒好樂，臘月於宅中，使作野虖逐除，遍往人家乞酒食。本以為戲，而部下多剽輕，因弄人婦女，奪人財貨。高祖頗知之，景宗乃止。高祖數讌見功臣，共道故舊，景宗醉後謬忘，或誤稱下官，高祖故縱之以為笑樂。

七年，遷侍中、中衞將軍、江州刺史。赴任卒於道，時年五十二。詔賻錢二十萬，布三百匹，追贈征北將軍、雍州刺史、開府儀同三司。謚曰壯。子皎嗣。

栁慶遠字文和，河東解人也。伯父元景，宋太尉。

慶遠起家郢州主簿，齊初為尚書都官郎、大司馬中兵參軍、建武將軍、魏興太守。郡遭暴水，流漂居民，吏請徙民杞城。慶遠曰：「天降雨水，豈城之所知。吾聞江河長不過三日，斯亦何慮。」命築土而已。俄而水過，百姓服之。入為長水校尉，出為平北錄事參軍、襄陽令。

高祖之臨雍州，問京兆人杜惲求州綱，惲舉慶遠。高祖曰：「文和吾已知之，所問未知者耳。」因辟別駕從事史。齊方多難，慶遠謂所親曰：「方今天下將亂，英雄必起，庇民定霸，其吾君乎？」因盡誠恊贊。及義兵起，慶遠常居帷幄為謀主。

中興元年，西臺選為黃門郎，遷冠軍將軍、征東長史。從軍東下，身先士卒。高祖行營壘，見慶遠頓舍嚴整，每歎曰：「人人若是，吾又何憂。」建康城平，入為侍中，領前軍將軍，帶淮陵、齊昌二郡太守。城內甞夜失火，禁中驚懼，高祖時居宮中，悉斂諸鑰，問「栁侍中何在」。慶遠至，悉付之。其見任如此。

霸府建，以為太尉從事中郎。高祖受禪，遷散騎常侍、右衞將軍，加征虜將軍，封重安侯，食邑千戶。母憂去職，以本官起之，固辭不拜。天監二年，遷中領軍，改封雲杜侯。四年，出為使持節、都督雍梁南北秦四州諸軍事、征虜將軍、寧蠻校尉、雍州刺史。高祖餞於新亭，謂曰：「卿衣錦還鄉，朕無西顧之憂矣。」

七年，徵為護軍將軍，領太子庶子。未赴職，仍遷通直散騎常侍、右衞將軍，領右驍騎將軍。至京都，值魏宿預城請降，受詔為援，於是假節守淮陰。魏軍退。八年，還京師，遷散騎常侍、太子詹事、雍州大中正。十年，遷侍中、領軍將軍，給扶，并鼓吹一部。十二年，遷安北將軍、寧蠻校尉、雍州刺史。慶遠重為本州，頗厲清節，士庶懷之。明年春，卒，時年五十七。詔曰：「念徃篤終，前王令則；式隆寵數，列代恒規。使持節、都督雍梁南北秦四州郢州之竟陵司州之隨郡諸軍事、安北將軍、寧蠻校尉、雍州刺史、雲杜縣開國侯柳慶遠，器識淹曠，思懷通雅。爰初草昧，預屬經綸；遠自升平，契闊禁旅。重牧西藩，方弘治道，奄至殞喪，傷慟于懷。宜追榮命，以彰茂勳。可贈侍中、中軍將軍、開府儀同三司，鼓吹、侯如故。謚曰忠惠。賻錢二十萬，布二百匹。」及喪還京師，高祖出臨哭。子津嗣。

初，慶遠從父兄衞將軍世隆甞謂慶遠曰：「吾昔夢太尉以褥席見賜，吾遂亞台司；適又夢以吾褥席與汝，汝必光我公族。」至是，慶遠亦繼世隆焉。

陳吏部尚書姚察曰：王茂、曹景宗、栁慶遠雖世為將家，然未顯奇節。梁興，因日月末光，以成所志，配迹方、邵，勒勳鍾鼎，偉哉！昔漢光武全愛功臣，不過朝請、特進，寇、鄧、耿、賈咸不盡其器力。茂等迭據方岳，位終上將，君臣之際，邁於前代矣。

## 梁書‧卷十 列傳第四 蕭頴達　夏侯詳　蔡道恭　楊公則　鄧元起

	蕭頴達　夏侯詳　蔡道恭　楊公則　鄧元起

	蕭頴達，蘭陵蘭陵人，齊光祿大夫赤斧第五子也。少好勇使氣，起家冠軍。兄頴冑，齊建武末行荊州事，頴達亦為西中郎外兵參軍，俱在西府。齊季多難，頗不自安。會東昬遣輔國將軍劉山陽為巴西太守，道過荊州，密敕穎冑襲雍州。時高祖已為備矣。仍遣穎冑親人王天虎以書疑之。山陽至，果不敢入城。穎冑計無所出，夜遣錢塘人朱景思呼西中郎城局參軍席闡文、諮議參軍栁忱閉齋定議。闡文曰：「蕭雍州蓄養士馬，非復一日，江陵素畏襄陽人，人衆又不敵，取之必不可制之，歲寒復不為朝廷所容。今若殺山陽，與雍州舉事，立天子以令諸侯，則霸業成矣。山陽持疑不進，是不信我。今斬送天虎，則彼疑可釋。至而圖之，罔不濟矣。」忱亦勸焉。穎達曰：「善。」及天明，穎冑謂天虎曰：「卿與劉輔國相識，今不得不借卿頭。」乃斬天虎以示山陽。山陽大喜，輕將步騎數百到州。闡文勒兵待於門，山陽車踰限而門闔，因執斬之，傳首高祖。且以奉南康王之議來告，高祖許焉。

和帝即位，以穎冑為假節、侍中、尚書令、領吏部尚書、都督行留諸軍事、鎮軍將軍、荊州刺史，留衞西朝。以穎達為冠軍將軍。及楊公則等率師隨高祖，高祖圍郢城，穎達會軍於漢口，與王茂、曹景宗等攻郢城，陷之。隨高祖平江州。高祖進江州，使與曹景宗先率馬步進趨江寧，破東昬將李居士，又下東城。

初，義師之起也，巴東太守蕭惠訓子璝、巴西太守魯休烈弗從，舉兵侵荊州，敗輔國將軍任議之於硤口，破大將軍劉孝慶於上明，穎冑遣軍拒之；而高祖已平江、郢，圖建康。穎冑自以職居上將，不能拒制璝等，憂愧不樂，發疾數日而卒。州中祕之，使似其書者假為敎命。及璝等聞建康將平，衆懼而潰，乃始發喪，和帝贈穎冑丞相。

義師初，穎達弟穎孚自京師出亡，廬陵人脩景智潛引與南歸，至廬陵，景智及宗人靈祐為起兵，得數百人，屯西昌藥山湖。穎達聞之，假穎孚節、督廬陵豫章臨川南康安成五郡軍事、冠軍將軍、廬陵內史。穎孚率靈祐等進據西昌，東昬遣安西太守劉希祖自南江入湖拒之。穎孚不能自立，以其兵由建安復奔長沙，希祖追之，穎孚緣山踰嶂，僅而獲免。在道絕糧，後因食過飽而卒。

建康城平，高祖以穎達為前將軍、丹陽尹。上受禪，詔曰：「念功惟德，列代所同，追遠懷人，彌與事篤。齊故侍中、丞相、尚書令穎冑，風格峻遠，器㝢深邵，清猷盛業，問望斯歸。締構義始，肇基王迹，契闊屯夷，載形心事。朕膺天改物，光宅區宇，望岱觀河，永言號慟。可封巴東郡開國公，食邑三千戶，本官如故。」贈頴孚右衞將軍。加穎達散騎常侍，以公事免。及大論功賞，封頴達吳昌縣侯，邑千五百戶。尋為侍中，改封作唐侯，縣邑如故。

遷征虜將軍、太子左衞率。御史中丞任昉奏曰：

　　臣聞貧觀所取，窮視不為。在於布衣，窮居介然之行，尚可以激貪厲俗，惇此薄夫；況乎伐冰之家，争雞豚之利；衣繡之士，受賈人之服。風聞征虜將軍臣蕭頴達啟乞魚軍稅，輒攝穎達宅督彭難當到臺辨問。列稱『尋生魚典稅，先本是鄧僧琰啟乞，限訖今年五月十四日。主人穎達，于時謂非新立，仍啟乞接代僧琰，即蒙降許登稅，與史法論一年收直五十萬。』如其列狀，則與風聞符同，穎達即主。

　　臣謹案：征虜將軍、太子左衞率、作唐縣開國侯臣穎達，備位大臣，預聞執憲，私謁亟陳，至公寂寞。屠中之志，異乎鮑肆之求；魚飱之資，不俟潛有之數。遂復申茲文二，追彼十一，風體若茲，準繩斯在。陛下弘惜勳良，每為曲法；臣當官執憲，敢不直繩。臣等參議，請以見事免穎達所居官，以侯還第。

有詔原之。轉散騎常侍、左衞將軍。俄復為侍中，衞尉卿。出為信威將軍、豫章內史，加秩中二千石。治任威猛，郡人畏之。遷使持節、都督江州諸軍事、江州刺史，將軍如故。頃之，徵為通直散騎常侍、右驍騎將軍。旣處優閑，尤恣聲色，飲酒過度，頗以此傷生。

九年，遷信威將軍、右衞將軍。是歲卒，年三十四。車駕臨哭，給東園祕器，朝服一具，衣一襲，錢二十萬，布二百匹。追贈侍中、中衞將軍，鼓吹一部。謚曰康。子敏嗣。

穎冑子靡，襲巴東公，位至中書郎，早卒。

夏侯詳字叔業，譙郡譙人也。年十六，遭父艱，居喪哀毀。三年廬于墓，甞有雀三足，飛來集其廬戶，衆咸異焉。服闋，刺史殷琰召補主簿。

宋太始初，琰舉豫州叛，宋明帝遣輔國將軍劉勔討之，攻守連月，人情危懼，將請救於魏。詳說琰曰：「今日之舉，本効忠節；若社稷有奉，便歸身朝廷，何可屈身北面異域。且今魏氏之卒，近在淮次，一軍未測去就，懼有異圖。今若遣使歸款，必厚相慰納，豈止免罪而已。若謂不然，請充一介。」琰許之。詳見勔曰：「將軍嚴圍峭壘，矢刃如霜，城內愚徒，實同困獸，士庶懼誅，咸欲投魏。僕所以踰城歸德，敢布腹心。願將軍弘曠蕩之恩，垂霈然之惠，解圍退舍，則皆相率而至矣。」勔許之。詳曰：「審爾，當如君言，而詳請反命。」勔遣到城下，詳呼城中人，語以勔辭，即日琰及衆俱出，一州以全。

勔為刺史，又補主簿。頃之，為新汲令，治有異績，刺史段佛榮班下境內，為屬城表。轉治中從事史，仍遷別駕。歷事八將，州部稱之。

齊明帝為刺史，雅相器遇。及輔政，招令出都，將大用之。每引詳及鄉人裴叔業日夜與語，詳輒末略不酬。帝以問叔業，叔業告詳。詳曰：「不為福始，不為禍先。」由此微有忤。出為征虜長史、義陽太守。頃之，建安戍為魏所圍，仍以詳為建安戍主，帶邊城、新蔡二郡太守，并督光城、弋陽、汝陰三郡衆赴之。詳至建安，魏軍引退。先是，魏又於淮上置荊亭戍，常為寇掠，累攻不能禦，詳率銳卒攻之，賊衆大潰，皆棄城奔走。

建武末，徵為游擊將軍，出為南中郎司馬、南新蔡太守。齊南康王為荊州，遷西中郎司馬、新興太守，便道先到江陽。時始安王遙光稱兵京邑，南康王長史蕭頴冑並未至，中兵參軍劉山陽先在州，山陽副潘紹欲謀作亂，詳偽呼紹議事，即於城門斬之，州府乃安。遷司州刺史，辭不之職。

高祖義兵起，詳與穎冑同創大舉。西臺建，以詳為中領軍，加散騎常侍、南郡太守。凡軍國大事，頴冑多決於詳。及高祖圍郢城未下，穎冑遣衞尉席闡文如高祖軍。詳獻議曰：「窮壁易守，攻取埶難；頓甲堅城，兵家所忌。誠宜大弘經略，詢納羣言，軍主以下至于匹夫，皆令獻其所見，盡其所懷，擇善而從，選能而用，不以人廢言，不以多罔寡。又須量我衆力，度賊樵糧，窺彼人情，權其形勢。若使賊人衆而食少，故宜計日而守之；食多而力寡，故宜悉衆而攻之。若使糧力俱足，非攻守所屈，便宜散金寶，縱反間，使彼智者不用，愚者懷猜，此魏武之所以定大業也。若三事未可，宜思變通，觀於人情，計我糧穀。若德之所感，萬里同符，仁之所懷，遠邇歸義，金帛素積，糧運又充，乃可以列圍寬守，引以歲月，此王翦之所以剋楚也。若圍之不卒降，攻之未可下，間道不能行，金粟無人積，天下非一家，人情難可豫，此則宜更思變計矣。變計之道，實資英斷，此之深要，難以紙宣，輒布言於席衞尉，特願垂採。」高祖嘉納焉。頃之，穎冑卒。時高祖弟始興王憺留守襄陽，詳乃遣使迎憺，共參軍國。和帝加詳禁兵，出入殿省，固辭不受。遷侍中、尚書右僕射。尋授使持節、撫軍將軍、荊州刺史。詳又固讓于憺。

天監元年，徵為侍中、車騎將軍，論功封寧都縣侯，邑二千戶。詳累辭讓，至於懇切，乃更授右光祿大夫，侍中如故。給親信二十人，改封豐城縣公，邑如故。二年，抗表致仕，詔解侍中，進特進。三年，遷使持節、散騎常侍、車騎將軍、湘州刺史。詳善吏事，在州四載，為百姓所稱。州城南臨水有峻峯，舊老相傳，云「刺史登此山輒被代」。因是歷政莫敢至。詳於其地起臺榭，延僚屬，以表損挹之志。

六年，徵為侍中、右光祿大夫，給親信二十人，未至，授尚書左僕射、金紫光祿大夫，侍中如故。道病卒，時年七十四，上為素服舉哀，贈右光祿。

先是，荊府城局參軍吉士瞻役萬人浚仗庫防火池，得金革帶鉤，隱起雕鏤甚精巧，篆文曰「錫爾金鉤，旣公且侯。」士瞻，詳兄女壻也。女竊以與詳，詳喜佩之，朞歲而貴矣。

蔡道恭字懷儉，南陽冠軍人也。父那，宋益州刺史。

道恭少寬厚有大量。齊文帝為雍州，召補主簿，仍除員外散騎常侍。後累有戰功，遷越騎校尉、後軍將軍。建武末，出為輔國司馬、汝南令。齊南康王為荊州，薦為西中郎中兵參軍，加輔國將軍。

義兵起，蕭穎冑以道恭舊將，素著威略，專相委任，遷冠軍將軍、西中郎諮議參軍，仍轉司馬。中興元年，和帝即位，遷右衞將軍。巴西太守魯休烈等自巴、蜀連兵寇上明，以道恭持節、督西討諸軍事。次土臺，與賊合戰，道恭潛以奇兵出其後，一戰大破之，休烈等降于軍門。以功遷中領軍，固辭不受，出為使持節、右將軍、司州刺史。

天監初，論功封漢壽縣伯，邑七百戶，進號平北將軍。三年，魏圍司州，時城中衆不滿五千人，食裁支半歲，魏軍攻之，晝夜不息，道恭隨方抗禦，皆應手摧却。魏乃作大車載土，四靣俱前，欲以填壍，道恭輒於壍內列艨衝鬬艦以待之，魏人不得進。又潛作伏道以決壍水，道恭載土㹠塞之。相持百餘日，前後斬獲不可勝計。魏大造梯衝，攻圍日急，道恭於城內作土山，厚二十餘丈；多作大槊，長二丈五尺，施長刃，使壯士刺魏人登城者。魏軍甚憚之，將退。會道恭疾篤，乃呼兄子僧勰、從弟靈恩及諸將帥謂曰：「吾受國厚恩，不能破滅寇賊，今所苦轉篤，勢不支乆，汝等當以死固節，無令吾沒有遺恨。」又令取所持節謂僧勰曰：「稟命出疆，憑此而已；即不得奉以還朝，方欲攜之同逝，可與棺柩相隨。」衆皆流涕。其年五月卒。魏知道恭死，攻之轉急。

先是，朝廷遣郢州刺史曹景宗率衆赴援，景宗到鑿峴，頓兵不前。至八月，城內糧盡，乃陷。詔曰：「持節、都督司州諸軍事、平北將軍、司州刺史、漢壽縣開國伯道恭，器幹詳審，才志通烈。王業肇構，致力陝西。受任邊垂，効彰所莅。寇賊憑陵，竭誠守禦，奇謀間出，捷書日至。不幸抱疾，奄至殞喪，遺略所固，得移氣朔。自非徇國忘已，忠果並至，何能身沒守存，窮而後屈。言念傷悼，特兼常懷，追榮加等，抑有恒數。可贈鎮西將軍，使持節、都督、刺史、伯如故，并尋購喪櫬，隨宜資給。」八年，魏許還道恭喪，其家以女樂易之，葬襄陽。

子澹嗣，卒於河東太守。孫固早卒，國除。

楊公則字君翼，天水西縣人也。父仲懷，宋泰始初為豫州刺史殷琰將。琰叛，輔國將軍劉勔討琰，仲懷力戰，死於橫塘。公則隨父在軍，年未弱冠，冒陣抱尸號哭，氣絕良乆，勔命還仲懷首。公則殮畢，徒步負喪歸鄉里，由此著名。歷官員外散騎侍郎。梁州刺史范栢年板為宋熙太守、領白馬戍主。

氐賊李烏奴作亂，攻白馬，公則固守經時，矢盡糧竭，陷于寇，抗聲罵賊。烏奴壯之，更厚待焉，要與同事。公則偽許而圖之，謀泄，單馬逃歸。梁州刺史王玄邈以事表聞，齊高帝下詔襃美。除晉壽太守，在任清潔自守。

永明中，為鎮北長流參軍，遷扶風太守，母憂去官。雍州刺史陳顯達起為寧朔將軍，復領太守。頃之，荊州刺史巴東王子響構亂，公則率師進討。事平，遷武寧太守。在郡七年，資無檐石，百姓便之。入為前軍將軍。南康王為荊州，復為西中郎中兵參軍。領軍將軍蕭頴冑恊同義舉，以公則為輔國將軍、領西中郎諮議參軍，中兵如故，率衆東下。時湘州行事張寶積發兵自守，未知所附，公則軍及巴陵，仍回師南討。軍次白沙，寶積懼，釋甲以俟焉。公則到，撫納之，湘境遂定。

和帝即位，授持節、都督湘州諸軍事、湘州刺史。高祖勒衆軍次于沔口，魯山城主孫樂祖、郢州刺史張沖各據城未下，公則率湘府之衆會于夏口。時荊州諸軍受公則節度，雖蕭穎達宗室之貴亦隷焉。累進征虜將軍、左衞將軍，持節、刺史如故。

郢城平，高祖命衆軍即日俱下，公則受命先驅，徑掩柴桑。江州旣定，連旌東下，直造京邑。公則號令嚴明，秋毫不犯，所在莫不賴焉。大軍至新林，公則自越城移屯領軍府壘北樓，與南掖門相對，嘗登樓望戰。城中遙見麾蓋，縱神鋒弩射之，矢貫胡床，左右皆失色。公則曰：「幾中吾脚。」談笑如初。東昬夜選勇士攻公則柵，軍中驚擾，公則堅卧不起，徐命擊之，東昬軍乃退。公則所領多湘溪人，性怯懦，城內輕之，以為易與，每出盪，輒先犯公則壘。公則獎厲軍士，剋獲更多。及平，城內出者或被剥奪，公則親率麾下，列陣東掖門，衞送公卿士庶，故出者多由公則營焉。進號左將軍，持節、刺史如故，還鎮南蕃。

初，公則東下，湘部諸郡多未賔從，及公則還州，然後諸屯聚並散。天監元年，進號平南將軍，封寧都縣侯，邑一千五百戶。湘州寇亂累年，民多流散，公則輕刑薄斂，頃之，戶口充復。為政雖無威嚴，然保己廉慎，為吏民所悅。湘俗單家以賂求州職，公則至，悉斷之，所辟引皆州郡著姓，高祖班下諸州以為法。

四年，徵中護軍。代至，乘二舸便發，賮送一無所取。仍遷衞尉卿，加散騎常侍。時朝廷始議北伐，以公則威名素著，至京師，詔假節先屯洛口。公則受命遘疾，謂親人曰：「昔廉頗、馬援以年老見遺，猶自力請用。今國家不以吾朽懦，任以前驅，方於古人，見知重矣。雖臨途疾苦，豈可僶俛辭事。馬革還葬，此吾志也。」遂彊起登舟。至洛口，壽春士女歸降者數千戶。魏豫州刺史薛恭度遣長史石榮等前鋒接戰，即斬石榮，逐北至壽春，去城數十里乃反。疾卒于師，時年六十一。高祖深痛惜之，即日舉哀，贈車騎將軍，給鼓吹一部。謚曰烈。

公則為人敦厚慈愛，居家篤睦，視兄子過於其子，家財悉委焉。性好學，雖居軍旅，手不輟卷，士大夫以此稱之。

子膘嗣，有罪國除。高祖以公則勳臣，特詔聽庶長子朓嗣，固讓，歷年乃受。

鄧元起字仲居，南郡當陽人也。少有膽幹，膂力過人。性任俠，好賑施，鄉里年少多附之。起家州辟議曹從事史，轉奉朝請。雍州刺史蕭緬板為槐里令。遷弘農太守、平西軍事。時西陽馬榮率衆緣江冦抄，商旅斷絕，刺史蕭遙欣使元起率衆討平之。遷武寧太守。

永元末，魏軍逼義陽，元起自郡援焉。蠻帥田孔明附于魏，自號郢州刺史，寇掠三關，規襲夏口，元起率銳卒攻之，旬月之閒，頻陷六城，斬獲萬計，餘黨悉皆散走。仍戍三關。郢州刺史張沖督河北軍事，元起累與沖書，求旋軍。沖報書曰：「足下在彼，吾在此，表裏之勢，所謂金城湯池；一旦捨去，則荊棘生焉。」乃表元起為平南中兵參軍事。自是每戰必捷，勇冠當時，敢死之士樂為用命者萬有餘人。

義師起，蕭穎冑與書招之。張沖待元起素厚，衆皆懼沖；及書至，元起部曲多勸其還郢。元起大言於衆曰：「朝廷暴虐，誅戮宰臣，羣小用命，衣冠道盡。荊、雍二州同舉大事，何患不剋。且我老母在西，豈容背本。若事不成，政受戮昬朝，幸免不孝之罪。」即日治嚴上道。至江陵，為西中郎中兵參軍，加冠軍將軍，率衆與高祖會于夏口。高祖命王茂、曹景宗及元起等圍城，結壘九里，張沖屢戰，輒大敗，乃嬰城固守。

和帝即位，授假節、冠軍將軍、平越中郎將、廣州刺史，遷給事黃門侍郎，移鎮南堂西渚。中興元年七月，郢城降，以本號為益州刺史，仍為前軍，先定尋陽。及大軍進至京邑，元起築壘於建陽門，與王茂、曹景宗等合長圍，身當鋒鏑。建康城平，進號征虜將軍。天監初，封當陽縣侯，邑一千二百戶。又進號左將軍，刺史如故，始述職焉。

初，義師之起，益州刺史劉季連持兩端；及聞元起將至，遂發兵拒守。語在季連傳。元起至巴西，巴西太守朱士略開門以待。先時蜀人多逃亡，至是出投元起，皆稱起義應朝廷，師人新故三萬餘。元起在道久，軍糧乏絕。或說之曰：「蜀土政慢，民多詐疾，若檢巴西一郡籍注，因而罰之，所獲必厚。」元起然之。涪令李膺諫曰：「使君前有嚴敵，後無繼援，山民始附，於我觀德，若糾以刻薄，民必不堪，衆心一離，雖悔無及，何必起疾可以濟師。膺請出圖之，不患資糧不足也。」元起曰：「善，一以委卿。」膺退，率富民上軍資米，俄得三萬斛。

元起先遣將王元宗等，破季連將李奉伯於新巴，齊晚盛於赤水，衆進屯西平。季連始嬰城自守。晚盛又破元起將魯方達於斛石，士卒死者千餘人，師衆咸懼，元起乃自率兵稍進至蔣橋，去成都二十里，留輜重於郫。季連復遣奉伯、晚盛二千人，間道襲郫，陷之，軍備盡沒。元起遣魯方達之衆救之，敗而反，遂不能剋。元起捨郫，逕圍州城，柵其三面而塹焉。元起出巡視圍柵，季連使精勇掩之，將至麾下，元起下輿持楯叱之，衆辟易不敢進。

時益部兵亂日乆，民廢耕農，內外苦飢，人多相食，道路斷絕，季連計窮。會明年，高祖使赦季連罪，許之降。季連即日開城納元起，元起送季連于京師。城開，郫乃降。斬奉伯、晚盛。高祖論平蜀勳，復元起號平西將軍，增封八百戶，并前二千戶。

元起以鄉人庾黔婁為錄事參軍，又得荊州刺史蕭遙欣故客蔣光濟，並厚待之，任以州事。黔婁甚清潔，光濟多計謀，並勸為善政。元起之剋季連也，城內財寶無所私，勤恤民事，口不論財色。性本能飲酒，至一斛不亂，及是絕之。蜀土翕然稱之。元起舅子梁矜孫性輕脫，與黔婁志行不同，乃言於元起曰：「城中稱有三刺史，節下何以堪之。」元起由此踈黔婁、光濟，而治迹稍損。

在州二年，以母老乞歸供養，詔許焉，徵為右衞將軍，以西昌侯蕭深藻代之。是時，梁州長史夏侯道遷以南鄭叛，引魏人，白馬戍主尹天寶馳使報蜀，魏將王景胤、孔陵寇東西晉壽，並遣告急，衆勸元起急救之。元起曰：「朝廷萬里，軍不卒至，若寇賊侵淫，方須撲討，董督之任，非我而誰？何事怱怱便救。」黔婁等苦諫之，皆不從。高祖亦假元起都督征討諸軍，將救漢中，比至，魏已攻陷兩晉壽。蕭藻將至，元起頗營還裝，糧儲器械，略無遺者。藻入城，甚怨望之，因表其逗留不憂軍事，收付州獄，於獄自縊，時年四十八。有司追劾削爵土，詔減邑之半，乃更封松滋縣侯，邑千戶。

初，元起在荊州，刺史隨王板元起為從事別駕，庾蓽堅執不可，元起恨之。大軍旣至京師，蓽在城內，甚懼。及城平，元起先遣迎蓽，語人曰：「庾別駕若為亂兵所殺，我無以自明。」因厚遺之。少時又甞至其西沮田舍，有沙門造之乞，元起問田人曰：「有稻幾何？」對曰：「二十斛。」元起悉以施之。時人稱其有大度。

元起初為益州，過江陵迎其母，母事道，方居館，不肯出。元起拜請同行。母曰：「貧賤家兒忽得富貴，詎可乆保，我寧死不能與汝共入禍敗。」元起之至巴東，聞蜀亂，使蔣光濟筮之，遇蹇，喟然嘆曰：「吾豈鄧艾而及此乎。」後果如筮。子鏗嗣。

陳吏部尚書姚察曰：永元之末，荊州方未有舋，蕭穎冑悉全楚之兵，首應義舉。豈天之所啟，人惎之謀？不然，何其響附之決也？穎達叔姪慶流後嗣，夏侯、楊、鄧咸享隆名，盛矣。詳之謹厚，楊、蔡廉節，君子有取焉。

## 梁書‧卷十一 列傳第五 張弘策

	張弘策庾域　鄭紹叔　呂僧珍

	張弘策字真簡，范陽方城人，文獻皇后之從父弟也。幼以孝聞。母甞有疾，五日不食，弘策亦不食。母彊為進粥，乃食母所餘。遭母憂，三年不食鹽菜，幾至滅性。兄弟友愛，不忍暫離，雖各有室，常同卧起，世比之姜肱兄弟。起家齊邵陵王國常侍，遷奉朝請、西中郎江夏王行參軍。

弘策與高祖年相軰，幼見親狎，恒隨高祖遊處。每入室，常覺有雲煙氣，體輒肅然，弘策由此特敬高祖。建武末，弘策從高祖宿，酒酣，徙席星下，語及時事。弘策因問高祖曰：「緯象云何？國家故當無恙？」高祖曰：「其可言乎？」弘策因曰：「請言其兆。」高祖曰：「漢北有失地氣，浙東有急兵祥。今冬初，魏必動；若動則亡漢北。帝今乆疾，多異議，萬一伺釁，稽部且乘機而作，是亦無成，徒自驅除耳。明年都邑有亂，死人過於亂麻，齊之歷數，自茲亡矣。梁、楚、漢當有英雄興。」弘策曰：「英雄今何在？為已富貴，為在草茅？」高祖笑曰：「光武有云，『安知非僕』。」弘策起曰：「今夜之言，是天意也，請定君臣之分。」高祖曰：「舅欲效鄧晨乎？」是冬，魏軍寇新野，高祖將兵為援，且受密旨，仍代曹虎為雍州。弘策聞之心喜，謂高祖曰：「夜中之言，獨當驗矣。」高祖笑曰：「且勿多言。」弘策從高祖西行，仍參帷幄，身親勞役，不憚辛苦。

五年秋，明帝崩，遺詔以高祖為雍州刺史，乃表弘策為錄事參軍，帶襄陽令。高祖覩海內方亂，有匡濟之心，密為儲備，謀猷所及，惟弘策而已。時長沙宣武王罷益州還，仍為西中郎長史，行郢州事。高祖使弘策到郢，陳計於宣武王，語在高祖紀。弘策因說王曰：「昔周室旣衰，諸侯力爭，齊桓蓋中人耳，遂能一匡九合，民到于今稱之。齊德告微，四海方亂，蒼生之命，會應有主。以郢州居中流之要，雍部有戎馬之饒，卿兄弟英武，當今無敵，虎據兩州，參分天下，糾合義兵，為百姓請命，廢昬立明，易於反掌。如此，則桓、文之業可成，不世之功可建。無為竪子所欺，取笑身後。雍州揣之已熟，願善圖之。」王頗不懌而無以拒也。

義師將起，高祖夜召弘策、呂僧珍入宅定議，旦乃發兵，以弘策為輔國將軍、軍主，領萬人督後部軍事。西臺建，為步兵校尉，遷車騎諮議參軍。及郢城平，蕭頴達、楊公則諸將皆欲頓軍夏口，高祖以為宜乘勢長驅，直指京邑，以計語弘策，弘策與高祖意合。又訪寧遠將軍庾域，域又同。乃命衆軍即日上道，緣江至建康，凡磯、浦、村落，軍行宿次、立頓處所，弘策逆為圖測，皆在目中。義師至新林，王茂、曹景宗等於大航方戰，高祖遣弘策持節勞勉，衆咸奮厲。是日，仍破朱雀軍。高祖入頓石頭城，弘策屯門禁衞，引接士類，多全免。城平，高祖遣弘策與呂僧珍先入清宮，封檢府庫。于時城內珍寶委積，弘策申勒部曲，秋毫無犯。遷衞尉卿，加給事中。天監初，加散騎常侍，洮陽縣侯，邑二千二百戶。弘策盡忠奉上，知無不為，交友故舊，隨才薦拔，搢紳皆趨焉。

時東昏餘黨初逢赦令，多未自安，數百人因運荻炬束仗，得入南北掖作亂，燒神虎門、緫章觀。前軍司馬呂僧珍直殿內，以宿衞兵拒破之，盜分入衞尉府，弘策方救火，盜潛後害之，時年四十七。高祖深慟惜焉。給第一區，衣一襲，錢十萬，布百匹，蠟二百斤。詔曰：「亡從舅衞尉，慮發所忽，殞身祅竪。其情理清貞，器識淹濟，自藩升朝，契闊夷阻。加外氏凋衰，饗甞屢絕，興感渭陽，情寄斯在。方賴忠勳，翼宣寡薄，報効無徵，永言增慟。可贈散騎常侍、車騎將軍。給鼓吹一部。謚曰愍。」

弘策為人寬厚通率，篤舊故。及居隆重，不以貴埶自高。故人賔客，禮接如布衣時。祿賜皆散之親友。及其遇害，莫不痛惜焉。子緬嗣，別有傳。

庾域字司大，新野人。長沙宣武王為梁州，以為錄事參軍，帶華陽太守。時魏軍攻圍南鄭，州有空倉數十所，域封題指示將士云：「此中粟皆滿，足支二年，但努力堅守。」衆心以安。虜退，以功拜羽林監，遷南中郎記室參軍。

永元末，高祖起兵，遣書招域。西臺建，以為寧朔將軍，領行選，從高祖東下。師次楊口，和帝遣御史中丞宗夬銜命勞軍。域乃諷夬曰：「黃鉞未加，非所以揔率侯伯。」夬反西臺，即授高祖黃鉞。蕭頴冑旣都督中外諸軍事，論者謂高祖應致牋，域争不聽，乃止。郢城平，域及張弘策議與高祖意合，即命衆軍便下。每獻謀畫，多被納用。霸府初開，以為諮議參軍。天監初，封廣牧縣子，後軍司馬。出為寧朔將軍、巴西梓潼二郡太守。梁州長史夏侯道遷舉州叛降魏，魏騎將襲巴西，域固守百餘日，城中糧盡，將士皆齕草食土，死者太半，無有離心。魏軍退，詔增封二百戶，進爵為伯。六年，卒於郡。

鄭紹叔字仲明，滎陽開封人也，世居壽陽。祖琨，宋高平太守。

紹叔少孤貧。年二十餘，為安豐令，居縣有能名。本州召補主簿，轉治中從事史。時刺史蕭誕以弟諶誅，臺遣收兵卒至，左右莫不驚散，紹叔聞難，獨馳赴焉。誕死，侍送喪柩，衆咸稱之。到京師，司空徐孝嗣見而異之，曰：「祖逖之流也。」

高祖臨司州，命為中兵參軍，領長流，因是厚自結附。高祖罷州還京師，謝遣賔客，紹叔獨固請願留。高祖謂曰：「卿才幸自有用，我今未能相益，宜更思他塗。」紹叔曰：「委質有在，義無二心。」高祖固不許，於是乃還壽陽。刺史蕭遙昌苦引紹叔，終不受命。遙昌怒，將囚之，救解得免。及高祖為雍州刺史，紹叔間道西歸，補寧蠻長史、扶風太守。

東昬旣害朝宰，頗疑高祖。紹叔兄植為東昬直後，東昬遣至雍州，託以候紹叔，實潛使為刺客。紹叔知之，密以白高祖。植旣至，高祖於紹叔處置酒宴之，戲植曰：「朝廷遣卿見圖，今日閑宴，是見取良會也。」賔主大笑。令植登臨城隍，周觀府署，士卒、器械、舟艫、戰馬，莫不富實。植退謂紹叔曰：「雍州實力，未易圖也。」紹叔曰：「兄還，具為天子言之。兄若取雍州，紹叔請以此衆一戰。」送兄於南峴，相持慟哭而別。

義師起，為冠軍將軍，改驍騎將軍，侍從東下江州，留紹叔監州事，督江、湘二州糧運，事無闕乏。天監初，入為衞尉卿。紹叔忠於事上，外所聞知，纖毫無隱。每為高祖言事，善，則曰「臣愚不及，此皆聖主之策。」其不善，則曰「臣慮出淺短，以為其事當如是，殆以此誤朝廷，臣之罪深矣。」高祖甚親信之。母憂去職。紹叔有至性，高祖常使人節其哭。頃之，起為冠軍將軍、右軍司馬，封營道縣侯，邑千戶。俄復為衞尉卿，加冠軍將軍。以營道縣戶凋弊，改封東興縣侯，邑如故。初，紹叔少失父，事母及祖母以孝聞，奉兄恭謹。及居顯要，祿賜所得及四方貢遺，悉歸之兄室。

三年，魏軍圍合肥，紹叔以本號督衆軍鎮東關，事平，復為衞尉。旣而義陽為魏所陷，司州移鎮關南。四年，以紹叔為使持節、征虜將軍、司州刺史。紹叔創立城隍，繕修兵器，廣田積穀，招納流民，百姓安之。性頗矜躁，以權埶自居；然能傾心接物，多所薦舉，士類亦以此歸之。

六年，徵為左將軍，加通直散騎常侍，領司豫二州大中正。紹叔至家疾篤，紹於宅拜授，輿載還府，中使醫藥，一日數至。七年，卒於府舍，時年四十五。高祖將臨其殯，紹叔宅巷狹陋，不容輿駕，乃止。詔曰：「追往念功，前王所篤；在誠惟舊，異代同規。通直散騎常侍、右衞將軍、東興縣開國侯紹叔，立身清正，奉上忠恪，契闊藩朝，情績顯著。爰及義始，寔立茂勳，作牧疆境，効彰所莅。方申任寄，協贊心膂；奄至殞喪，傷痛于懷。宜加優典，隆茲寵命。可贈散騎常侍、護軍將軍，給鼓吹一部，東園祕器，朝服一具，衣一襲，凶事所須，隨由資給。謚曰忠。」

紹叔卒後，高祖甞潸然謂朝臣曰：「鄭紹叔立志忠烈，善則稱君，過則歸己，當今殆無其比。」其見賞惜如此。子貞嗣。

呂僧珍字元瑜，東平范人也，世居廣陵。起自寒賤。始童兒時，從師學，有相工歷觀諸生，指僧珍謂博士曰：「此有奇聲，封侯相也。」年二十餘，依宋丹陽尹劉秉，秉誅後，事太祖文皇為門下書佐。身長七尺五寸，容貌甚偉。在同類中少所褻狎，曹輩皆敬之。

太祖為豫州刺史，以為典籤，帶蒙令，居官稱職。太祖遷領軍，補主簿。妖賊唐瑀寇東陽，太祖率衆東討，使僧珍知行軍衆局事。僧珍宅在建陽門東，自受命當行，每日由建陽門道，不過私室，太祖益以此知之。為丹陽尹，復命為郡督郵。齊隨王子隆出為荊州刺史，齊武以僧珍為子隆防閤，從之鎮。永明九年，雍州刺史王奐反，敕遣僧珍隷平北將軍曹虎西，為典籤，帶新城令。魏軍寇沔北，司空陳顯達出討，一見異之，因屏人呼上座，謂曰：「卿有貴相，後當不見減，努力為之。」

建武二年，魏大舉南侵，五道並進。高祖率師援義陽，僧珍從在軍中。長沙宣武王時為梁州刺史，魏圍守連月，閒諜所在不通，義陽與雍州路斷。高祖欲遣使至襄陽，求梁州問，衆皆憚，莫敢行，僧珍固請充使，即日單舸上道。旣至襄陽，督遣援軍，且獲宣武王書而反，高祖甚嘉之。事寧，補羽林監。

東昬即位，司空徐孝嗣管朝政，欲與共事，僧珍揣不久安，竟弗往。時高祖已臨雍州，僧珍固求西歸，得補卭令。旣至，高祖命為中兵參軍，委以心膂。僧珍陰養死士，歸之者甚衆。高祖頗招武猛，士庶響從，會者萬餘人，因命按行城西空地，將起數千閒屋，以為止舍，多伐材竹，沈於檀溪，積茅蓋若山阜，皆不之用。僧珍獨悟其旨，亦私具櫓數百張。義兵起，高祖夜召僧珍及張弘策定議，明旦乃會衆發兵，悉取檀溪材竹，裝為艛艦，葺之以茅，並立辦。衆軍將發，諸將果爭櫓，僧珍乃出先所具者，每舩付二張，爭者乃息。

高祖以僧珍為輔國將軍、步兵校尉，出入卧內，宣通意旨。師及郢城，僧珍率所領頓偃月壘，俄又進據騎城。郢州平，高祖進僧珍為前鋒大將軍。大軍次江寧，高祖令僧珍與王茂率精兵先登赤鼻邏。其日，東昬將李居士與衆來戰，僧珍等要擊，大破之。乃與茂進軍於白板橋築壘，壘立，茂移頓越城，僧珍猶守白板。李居士密覘知衆少，率銳卒萬人，直來薄城。僧珍謂將士曰：「今力旣不敵，不可與戰；亦勿遙射，須至塹裏，當并力破之。」俄而皆越塹拔柵，僧珍分人上城，矢石俱發，自率馬步三百人出其後，守隅者復踰城而下，內外齊擊，居士應時奔散，獲其器甲不可勝計。僧珍又進據越城。東昬大將王珍國列車為營，背淮而陣。王茂等衆軍擊之，僧珍縱火車焚其營。即日瓦解。

建康城平，高祖命僧珍率所領先入清宮，與張弘策封檢府庫，即日以本官帶南彭城太守，遷給事黃門侍郎，領虎賁中郎將。高祖受禪，以為冠軍將軍、前軍司馬，封平固縣侯，邑一千二百戶。尋遷給事中、右衞將軍。頃之，轉左衞將軍，加散騎常侍，入直祕書省，緫知宿衞。天監四年冬，大舉北伐，自是軍機多事，僧珍晝直中書省，夜還祕書。五年夏，又命僧珍率羽林勁勇出梁城。其年冬旋軍，以本官領太子中庶子。

僧珍去家乆，表求拜墓，高祖欲榮之，使為本州，乃授使持節、平北將軍、南兖州刺史。僧珍在任，平心率下，不私親戚。從父兄子先以販葱為業，僧珍旣至，乃棄業欲求州官。僧珍曰：「吾荷國重恩，無以報効，汝等自有常分，豈可妄求叨越，但當速反葱肆耳。」僧珍舊宅在市北，前有督郵廨，鄉人咸勸徙廨以益其宅。僧珍怒曰：「督郵官廨也，置立以來，便在此地，豈可徙之益吾私宅！」姊適于氏，住在市西，小屋臨路，與列肆雜處，僧珍常導從鹵簿到其宅，不以為恥。在州百日，徵為領軍將軍，尋加散騎常侍，給鼓吹一部，直祕書省如先。

僧珍有大勳，任緫心膂，恩遇隆密，莫與為比。性甚恭慎，當直禁中，盛暑不敢解衣。每侍御座，屏氣鞠躬，果食未甞舉箸。甞因醉後，取一柑食之。高祖笑謂曰：「便是大有所進。」祿俸之外，又月給錢十萬；其餘賜賚不絕於時。

十年，疾病，車駕臨幸，中使醫藥，日有數四。僧珍語親舊曰：「吾昔在蒙縣，熱病發黃，當時必謂不濟，主上見語，『卿有富貴相，必當不死，尋應自差』，俄而果愈。今已富貴而復發黃，所苦與昔正同，必不復起矣。」竟如其言。卒于領軍府舍，時年五十八。高祖即日臨殯，詔曰：「思舊篤終，前王令典；追榮加等，列代通規。散騎常侍、領軍將軍、平固縣開國侯僧珍，器思淹通，識宇詳濟，竭忠盡禮，知無不為。與朕契闊，情兼屯泰。大業初構，茂勳克舉。及居禁衞，朝夕盡誠。方參任台槐，式隆朝寄；奄致喪逝，傷慟于懷。宜加優典，以隆寵命。可贈驃騎將軍、開府儀同三司，常侍、鼓吹、侯如故。給東園祕器，朝服一具，衣一襲，喪事所須，隨由備辦。謚曰忠敬侯。」高祖痛惜之，言為流涕。長子峻早卒，峻子淡嗣。

陳吏部尚書姚察曰：張弘策敦厚慎密，呂僧珍恪勤匪懈，鄭紹叔忠誠亮盡，締構王業，三子皆有力焉。僧珍之肅恭禁省，紹叔之造膝詭辭，蓋識為臣之節矣。

## 梁書‧卷十二 列傳第六 柳惔

	柳惔弟忱　席闡文　韋叡族弟愛

	柳惔字文通，河東解人也。父世隆，齊司空。

惔年十七，齊武帝為中軍，命為參軍，轉主簿。齊初，入為尚書三公郎，累遷太子中舍人，巴東王子響友。子響為荊州，惔隨之鎮。子響昵近小人，惔知將為禍，稱疾還京。及難作，惔以先歸得免。歷中書侍郎，中護軍長史。出為新安太守，居郡，以無政績，免歸。乆之，為右軍諮議參軍事。

建武末，為西戎校尉、梁南秦二州刺史。及高祖起兵，惔舉漢中應義。和帝即位，以為侍中，領前軍將軍。高祖踐阼，徵為護軍將軍，未拜，仍遷太子詹事，加散騎常侍。論功封曲江縣侯，邑千戶。高祖因讌為詩以貽惔曰：「爾寔冠羣后，惟余實念功。」又甞侍座，高祖曰：「徐元瑜違命嶺南，周書罪不相及，朕已宥其諸子，何如？」惔對曰：「罰不及嗣，賞延于世，今復見之聖朝。」時以為知言。尋遷尚書右僕射。

天監四年，大舉北伐，臨川王宏都督衆軍，以惔為副。軍還，復為僕射。以乆疾，轉金紫光祿大夫，加散騎常侍，給親信二十人。未拜，出為使持節、安南將軍、湘州刺史。六年十月，卒于州，時年四十六。高祖為素服舉哀。贈侍中、撫軍將軍，給鼓吹一部。謚曰穆。惔著仁政傳及諸詩賦，粗有辭義。子照嗣。

惔第四弟憕，亦有美譽，歷侍中、鎮西長史。天監十二年，卒，贈寧遠將軍、豫州刺史。

忱字文若，惔第五弟也。年數歲，父世隆及母閻氏時寢疾，忱不解帶經年。及居喪，以毀聞。起家為司徒行參軍，累遷太子中舍人，西中郎主簿，功曹史。

齊東昬遣巴西太守劉山陽由荊襲高祖，西中郎長史蕭穎冑計未有定，召忱及其所親席闡文等夜入議之。忱曰：「朝廷狂悖，為惡日滋。頃聞京師長者，莫不重足累息；今幸在遠，得假日自安。雍州之事，且藉以相斃耳。獨不見蕭令君乎？以精兵數千，破崔氏十萬衆，竟為羣邪所陷，禍酷相尋。前事之不忘，後事之師也。若使彼凶心已逞，豈知使君不係踵而及？且雍州士銳粮多，蕭使君雄姿冠世，必非山陽所能擬；若破山陽，荊州復受失律之責。進退無可，且深慮之。」闡文亦深勸同高祖。穎冑乃誘斬山陽，以忱為寧朔將軍。

和帝即位，為尚書吏部郎，進號輔國將軍、南平太守。尋遷侍中、冠軍將軍，太守如故。轉吏部尚書，不拜。郢州平，穎冑議遷都夏口，忱復固諫，以為巴硤未賔，不宜輕捨根本，搖動民志。穎冑不從。俄而巴東兵至硤口，遷都之議乃息。論者以為見機。

高祖踐阼，以忱為五兵尚書，領驍騎將軍。論建義功，封州陵伯，邑七百戶。天監二年，出為安西長史、冠軍將軍、南郡太守。六年，徵為員外散騎常侍、太子右衞率。未發，遷持節、督湘州諸軍事、輔國將軍、湘州刺史。八年，坐輒放從軍丁免。俄入為祕書監，遷散騎常侍，轉祠部尚書，未拜遇疾，詔改授給事中、光祿大夫，疾篤不拜。十年，卒於家，時年四十一。追贈中書令，謚曰穆。子範嗣。

席闡文，安定臨涇人也。少孤貧，涉獵書史。齊初，為雍州刺史蕭赤斧中兵參軍，由是與其子穎冑善。復歷西中郎中兵參軍，領城局。高祖之將起義也，闡文深勸之，穎冑同焉，仍遣田祖恭私報高祖，并獻銀裝刀，高祖報以金如意。

和帝稱尊號，為給事黃門侍郎，尋遷衞尉卿。穎冑暴卒，州府騷擾，闡文以和帝幼弱，中流任重，時始興王憺留鎮雍部，乃與西朝羣臣迎王緫州事，故賴以寧輯。

高祖受禪，除都官尚書、輔國將軍。封山陽伯，邑七百戶。出為東陽太守，又改封湘西，戶邑如故。視事二年，以清白著稱，卒於官。詔賻錢三萬，布五十匹。謚曰威。

韋叡字懷文，京兆杜陵人也。自漢丞相賢以後，世為三輔著姓。祖玄，避吏隱於長安南山。宋武帝入關，以太尉掾徵，不至。伯父祖征，宋末為光祿勳。父祖歸，寧遠長史。叡事繼母以孝聞。叡兄纂、闡，竝早知名。纂、叡皆好學，闡有清操。祖征累為郡守，每攜叡之職，視之如子。時叡內兄王憕、姨弟杜惲，竝有鄉里盛名。祖征謂叡曰：「汝自謂何如憕、惲？」叡謙不敢對。祖征曰：「汝文章或小減，學識當過之；然而幹國家，成功業，皆莫汝遠也。」外兄杜幼文為梁州刺史，要叡俱行。梁土富饒，徃者多以賄敗；叡時雖幼，獨用廉聞。

宋永光初，袁顗為雍州刺史，見而異之，引為主簿。顗到州，與鄧琬起兵，叡求出為義成郡，故免顗之禍。後為晉平王左常侍，遷司空桂陽王行參軍，隨齊司空柳世隆守郢城，拒荊州刺史沈攸之。攸之平，遷前軍中兵參軍。乆之，為廣德令。累遷齊興太守、本州別駕、長水校尉、右軍將軍。齊末多故，不欲遠鄉里，求為上庸太守，加建威將軍。俄而太尉陳顯達、護軍將軍崔慧景頻逼京師，民心遑駭，未有所定，西土人謀之於叡。叡曰：「陳雖舊將，非命世才；崔頗更事，懦而不武。其取赤族也，宜哉。天下真人，殆興於吾州矣。」乃遣其二子，自結於高祖。

義兵檄至，叡率郡人伐竹為筏，倍道來赴，有衆二千，馬二百匹。高祖見叡甚悅，拊几曰：「他日見君之面，今日見君之心，吾事就矣。」義師剋魯，平加湖，叡多建謀策，皆見納用。大軍發郢，謀留守將，高祖難其人；乆之，顧叡曰：「棄騏驥而不乘，焉遑遑而更索？」即日以為冠軍將軍、江夏太守，行郢府事。初，郢城之拒守也，男女口垂十萬，閉壘經年，疾疫死者十七八，皆積屍於床下，而生者寢處其上，每屋輒盈滿。叡料簡隱卹，咸為營理，於是死者得埋藏，生者反居業，百姓賴之。

梁臺建，徵為大理。高祖即位，遷廷尉，封都梁子，邑三百戶。天監二年，改封永昌，戶邑如先。東宮建，遷太子右衞率，出為輔國將軍、豫州刺史、領歷陽太守。三年，魏遣衆來冦，率州兵擊走之。

四年，王師北伐，詔叡都督衆軍。叡遣長史王超宗、梁郡太守馮道根攻魏小峴城，未能拔。叡巡行圍柵，魏城中忽出數百人陳於門外，叡欲擊之，諸將皆曰：「向本輕來，未有戰備，徐還授甲，乃可進耳。」叡曰：「不然。魏城中二千餘人，閉門堅守，足以自保，無故出人於外，必其驍勇者也，若能挫之，其城自拔。」衆猶遲疑，叡指其節曰：「朝廷授此，非以為飾，韋叡之法，不可犯也。」乃進兵。士皆殊死戰，魏軍果敗走，因急攻之，中宿而城拔。遂進討合肥。先是，右軍司馬胡略等至合肥，久未能下，叡按行山川，曰：「吾聞『汾水可以灌平陽，絳水可以灌安邑』，即此是也。」乃堰肥水，親自表率，頃之，堰成水通，舟艦繼至。魏初分築東西小城夾合肥，叡先攻二城。旣而魏援將楊靈胤帥軍五萬奄至，衆懼不敵，請表益兵。叡笑曰：「賊已至城下，方復求軍，臨難鑄兵，豈及馬腹。且吾求濟師，彼亦徵衆，猶如吳益巴丘，蜀增白帝耳。『師克在和不在衆』，古之義也。」因與戰，破之，軍人少安。

初，肥水堰立，使軍主王懷靜築城於岸守之，魏攻陷懷靜城，千餘人皆沒。魏人乘勝至叡堤下，其埶甚盛，軍監潘靈祐勸叡退還巢湖，諸將又請走保三叉。叡怒曰：「寧有此邪！將軍死綏，有前無却。」因令取繖扇麾幢，樹之堤下，示無動志。叡素羸，每戰未甞騎馬，以板輿自載，督厲衆軍。魏兵來鑿堤，叡親與争之，魏軍少却，因築壘於堤以自固。叡起鬬艦，高與合肥城等，四面臨之。魏人計窮，相與悲哭。叡攻具旣成，堰水又滿，魏救兵無所用。魏守將杜元倫登城督戰，中弩死，城遂潰。俘獲萬餘級，牛馬萬數，絹滿十閒屋，悉充軍賞。叡每晝接客旅，夜筭軍書，三更起張燈達曙，撫循其衆，常如不及，故投募之士爭歸之。所至頓舍脩立，館宇藩籬牆壁，皆應准繩。

合肥旣平，高祖詔衆軍進次東陵。東陵去魏甓城二十里，將會戰，有詔班師。去賊旣近，懼為所躡，叡悉遣輜重居前，身乘小輿殿後，魏人服叡威名，望之不敢逼，全軍而還。至是遷豫州於合肥。

五年，魏中山王元英寇北徐州，圍刺史昌義之於鍾離，衆號百萬，連城四十餘。高祖遣征北將軍曹景宗，都督衆軍二十萬以拒之。次邵陽洲，築壘相守，高祖詔叡率豫州之衆會焉。叡自合肥逕道由陰陵大澤行，值澗谷，輒飛橋以濟。師人畏魏軍盛，多勸叡緩行。叡曰：「鍾離今鑿穴而處，負戶而汲，車馳卒奔，猶恐其後，而況緩乎！魏人已墮吾腹中，卿曹勿憂也。」旬日而至邵陽。初，高祖敕景宗曰：「韋叡，卿之鄉望，宜善敬之。」景宗見叡，禮甚謹。高祖聞之，曰：「二將和，師必濟矣。」叡於景宗營前二十里，夜掘長塹，樹鹿角，截洲為城，比曉而營立。元英大驚，以杖擊地曰：「是何神也！」明旦，英自率衆來戰，叡乘素木輿，執白角如意麾軍，一日數合，英甚憚其彊。魏軍又夜來攻城，飛矢雨集，叡子黯請下城以避箭，叡不許。軍中驚，叡於城上厲聲呵之，乃定。魏人先於邵陽洲兩岸為兩橋，樹柵數百步，跨淮通道。叡裝大艦，使梁郡太守馮道根、廬江太守裴邃、秦郡太守李文釗等為水軍。值淮水暴長，叡即遣之，鬬艦競發，皆臨敵壘，以小船載草，灌之以膏，從而焚其橋。風怒火盛，烟塵晦冥，敢死之士，拔柵斫橋，水又漂疾，倏忽之間，橋柵盡壞。而道根等皆身自搏戰，軍人奮勇，呼聲動天地，無不一當百，魏人大潰。元英見橋絕，脫身遁去。魏軍趨水死者十餘萬，斬首亦如之。其餘釋甲稽顙乞為囚奴，猶數十萬。所獲軍實牛馬，不可勝紀。叡遣報昌義之，義之且悲且喜，不暇荅語，但叫曰「更生！更生！」高祖遣中書郎周捨勞於淮上，叡積所獲於軍門，捨觀之，謂叡曰：「君此獲復與熊耳山等。」以功增封七百戶，進爵為侯，徵通直散騎常侍、右衞將軍。

七年，遷左衞將軍，俄為安西長史、南郡太守，秩中二千石。會司州刺史馬仙琕北伐還軍，為魏人所躡，三關擾動，詔叡督衆軍援焉。叡至安陸，增築城二丈餘，更開大塹，起高樓，衆頗譏其示弱。叡曰：「不然；為將當有怯時，不可專勇。」是時元英復追仙琕，將復邵陽之恥，聞叡至，乃退，帝亦詔罷軍。明年，遷信武將軍、江州刺史。九年，徵員外散騎常侍、右衞將軍，累遷左衞將軍、太子詹事，尋加通直散騎常侍。十三年，遷智武將軍、丹陽尹，以公事免。頃之，起為中護軍。

十四年，出為平北將軍、寧蠻校尉、雍州刺史。初，叡起兵鄉中，客陰儁光泣止叡，叡還為州，儁光道候叡，叡笑謂之曰：「若從公言，乞食於路矣。」餉耕牛十頭。叡於故舊，無所遺惜，士大夫年七十以上，多與假板縣令，鄉里甚懷之。十五年，拜表致仕，優詔不許。十七年，徵散騎常侍、護軍將軍，尋給鼓吹一部，入直殿省。居朝廷，恂恂未甞忤視，高祖甚禮敬之。性慈愛，撫孤兄子過於己子，歷官所得祿賜，皆散之親故，家無餘財。後為護軍，居家無事，慕萬石、陸賈之為人，因畫之於壁以自玩。時雖老，暇日猶課諸兒以學。第三子稜，尤明經史，世稱其洽聞，叡每坐稜使說書，其所發擿，稜猶弗之逮也。高祖方銳意釋氏，天下咸從風而化；叡自以信受素薄，位居大臣，不欲與俗俯仰，所行略如他日。

普通元年夏，遷侍中、車騎將軍，以疾未拜。八月，卒于家，時年七十九。遺令薄葬，斂以時服。高祖即日臨哭甚慟。賜錢十萬，布二百匹，東園祕器，朝服一具，衣一襲，喪事取給於官，遣中書舍人監護。贈侍中、車騎將軍、開府儀同三司。謚曰嚴。

初，邵陽之役，昌義之甚德叡，請曹景宗與叡會，因設錢二十萬官賭之，景宗擲得雉，叡徐擲得盧，遽取一子反之，曰「異事」，遂作塞。景宗時與羣帥爭先啟捷，叡獨居後，其不尚勝，率多如是，世尤以此賢之。子放、正、稜、黯，放別有傳。

正字敬直，起家南康王行參軍，稍遷中書侍郎，出為襄陽太守。初，正與東海王僧孺友善，及僧孺為尚書吏部郎，參掌大選，賔友故人莫不傾意，正獨澹然。及僧孺擯廢之後，正復篤素分，有踰曩日，論者稱焉。歷官至給事黃門侍郎。

稜字威直，性恬素，以書史為業，博物彊記，當世之士，咸就質疑。起家安成王府行參軍，稍遷治書侍御史，太子僕，光祿卿。著漢書續訓三卷。

黯字務直，性彊正，少習經史，有文詞。起家太子舍人，稍遷太僕卿，南豫州刺史，太府卿。侯景濟江，黯屯六門，尋改為都督城西面諸軍事。時景於城外起東西二土山，城內亦作以應之，太宗親自負土，哀太子以下躬執畚鍤。黯守西土山，晝夜苦戰，以功授輕車將軍，加持節。卒於城內，贈散騎常侍、左衞將軍。

叡族弟愛。愛字孝友，沈靜有器局。高祖父廣，晉後軍將軍、北平太守。曾祖軌，以孝武太元之初，南遷襄陽，為本州別駕，散騎侍郎。祖公循，宋義陽太守。父義正，早卒。

愛少而偏孤，事母以孝聞。性清介，不妄交遊，而篤志好學，每虛室獨坐，遊心墳素，而埃塵滿席，寂若無人。年十二，甞遊京師，值天子出遊南苑，邑里諠譁，老幼爭觀，愛獨端坐讀書，手不釋卷，宗族見者，莫不異焉。及長，博學有文才，尤善周易及春秋左氏義。

袁顗為雍州刺史，辟為主簿。遭母憂，廬於墓側，負土起墳。高祖臨雍州，聞之，親徃臨弔。服闋，引為中兵參軍。義師之起也，以愛為壯武將軍、冠軍南平王司馬，帶襄陽令。時京邑未定，雍州空虛，魏興太守顏僧都等據郡反，州內驚擾，百姓攜貳。愛沈敏有謀，素為州里信伏，乃推心撫御，曉示逆順；兼率募鄉里，得千餘人，與僧都等戰於始平郡南，大破之，百姓乃安。

蕭穎冑之死也，和帝徵兵襄陽，愛從始興王憺赴焉。先是，巴東太守蕭璝、巴西太守魯休烈舉兵來逼荊州，及憺至，令愛書諭之，璝即日請降。

中興二年，從和帝東下。高祖受禪，進號輔國將軍，仍為驍騎將軍，尋除寧蜀太守，與益州刺史鄧元起西上襲劉季連，行至公安，道病卒，贈衞尉卿。子乾向，官至驍騎將軍，征北長史，汝陰、鍾離二郡太守。

陳吏部尚書姚察曰：昔竇融以河右歸漢，終為盛族；柳惔舉南鄭響從，而家聲弗霣，時哉！忱之謀畫，亦用有成，智矣。韋叡起上庸以附義，其地比惔則薄，及合肥、邵陽之役，其功甚盛，推而弗有，君子哉。

## 梁書‧卷十三 列傳第七 范雲　沈約

	范雲　沈約

	范雲字彥龍，南鄉舞陰人，晉平北將軍汪六世孫也。年八歲，遇宋豫州刺史殷琰於塗，琰異之，要就席，雲風姿應對，傍若無人。琰令賦詩，操筆便就，坐者歎焉。甞就親人袁照學，晝夜不怠。照撫其背曰：「卿精神秀朗而勤於學，卿相才也。」少機警，有識具，善屬文，便尺牘，下筆輒成，未甞定藁，時人每疑其宿構。父抗，為郢府參軍，雲隨父在府，時吳興沈約、新野庾杲之與抗同府，見而友之。

起家郢州西曹書佐，轉法曹行參軍。俄而沈攸之舉兵圍郢城，抗時為府長流，入城固守，留家屬居外。雲為軍人所得，攸之召與語，聲色甚厲，雲容貌不變，徐自陳說。攸之乃笑曰：「卿定可兒，且出就舍。」明旦，又召令送書入城。城內或欲誅之。雲曰：「老母弱弟，懸命沈氏，若違其命，禍必及親，今日就戮，甘心如薺。」長史栁世隆素與雲善，乃免之。

齊建元初，竟陵王子良為會稽太守，雲始隨王，王未之知也。會遊秦望，使人視刻石文，時莫能識，雲獨誦之，王悅，自是寵冠府朝。王為丹陽尹，召為主簿，深相親任。時進見齊高帝，值有獻白烏者，帝問此為何瑞？雲位卑，最後答曰：「臣聞王者敬宗廟，則白烏至。」時謁廟始畢。帝曰：「卿言是也。感應之理，一至此乎！」轉補征北南郡王刑獄參軍事，領主簿如故，遷尚書殿中郎。子良為司徒，又補記室參軍事，尋授通直散騎侍郎、領本州大中正。出為零陵內史，在任潔己，省煩苛，去游費，百姓安之。明帝召還都，及至，拜散騎侍郎。復出為始興內史。郡多豪猾大姓，二千石有不善者，謀共殺害，不則逐去之。邊帶蠻俚，尤多盜賊，前內史皆以兵刃自衞。雲入境，撫以恩德，罷亭候，商賈露宿，郡中稱為神明。仍遷假節、建武將軍、平越中郎將、廣州刺史。初，雲與尚書僕射江祏善，祏姨弟徐藝為曲江令，深以託雲。有譚儼者，縣之豪族，藝鞭之，儼以為恥，詣京訴雲，雲坐徵還下獄，會赦免。永元二年，起為國子博士。

初，雲與高祖遇於齊竟陵王子良邸，又甞接里閈，高祖深器之。及義兵至京邑，雲時在城內。東昬旣誅，侍中張稷使雲銜命出城，高祖因留之，便參帷幄，仍拜黃門侍郎，與沈約同心翊贊。俄遷大司馬諮議參軍、領錄事。梁臺建，遷侍中。時高祖納齊東昬余妃，頗妨政事，雲甞以為言，未之納也。後與王茂同入卧內，雲又諫曰：「昔漢祖居山東，貪財好色；及入關定秦，財帛無所取，婦女無所幸，范增以為其志大故也。今明公始定天下，海內想望風聲，柰何襲昬亂之蹤，以女德為累。」王茂因起拜曰：「范雲言是，公必以天下為念，無宜留惜。」高祖默然。雲便疏令以余氏賚茂，高祖賢其意而許之。明日，賜雲、茂錢各百萬。

天監元年，高祖受禪，柴燎於南郊，雲以侍中參乘。禮畢，高祖升輦，謂雲曰：「朕之今日，所謂懍乎若朽索之馭六馬。」雲對曰：「亦願陛下日慎一日。」高祖善之。是日，遷散騎常侍、吏部尚書；以佐命功封霄城縣侯，邑千戶。雲以舊恩見拔，超居佐命，盡誠翊亮，知無不為。高祖亦推心仗之，所奏多允。甞侍讌，高祖謂臨川王宏、鄱陽王恢曰：「我與范尚書少親善，申四海之敬；今為天下主，此禮旣革，汝宜代我呼范為兄。」二王下席拜，與雲同車還尚書下省，時人榮之。其年，東宮建，雲以本官領太子中庶子，尋遷尚書右僕射，猶領吏部。頃之，坐違詔用人，免吏部，猶為僕射。

雲性篤睦，事寡嫂盡禮，家事必先諮而後行。好節尚奇，專趣人之急。少時與領軍長史王畡善，畡亡於官舍，貧無居宅，雲乃迎喪還家，躬營唅殯。事竟陵王子良恩禮甚隆，雲每獻損益，未甞阿意。子良甞啟齊武帝論雲為郡。帝曰：「庸人，聞其恒相賣弄，不復窮法，當宥之以遠。」子良曰：「不然。雲動相規誨，諫書具存，請取以奏。」旣至，有百餘紙，辭皆切直。帝歎息，因謂子良曰：「不謂雲能爾。方使弼汝，何宜出守。」齊文惠太子甞出東田觀穫，顧謂衆賔曰：「刈此亦殊可觀。」衆皆唯唯。雲獨曰：「夫三時之務，實為長勤。伏願殿下知稼穡之艱難，無徇一朝之宴逸。」旣出，侍中蕭緬先不相識，因就車握雲手曰：「不圖今日復聞讜言。」及居選官，任守隆重，書牘盈案，賔客滿門，雲應對如流，無所壅滯，官曹文墨，發摘若神，時人咸服其明贍。性頗激厲，少威重，有所是非，形於造次，士或以此少之。初，雲為郡號稱廉潔，及居貴重，頗通饋餉；然家無蓄積，隨散之親友。

二年，卒，時年五十三。高祖為之流涕，即日輿駕臨殯。詔曰：「追遠興悼，常情所篤；況問望斯在，事深朝寄者乎！故散騎常侍、尚書右僕射、霄城侯雲，器範貞正，思懷經遠，爰初立志，素履有聞。脫巾來仕，清績仍著。燮務登朝，具瞻惟允。綢繆翊贊，義簡朕心，雖勤非負靮，而舊同論講。方騁遠塗，永毗庶政；奄致喪殞，傷悼于懷。宜加命秩，式備徽典。可追贈侍中、衞將軍、僕射、侯如故。并給鼓吹一部。」禮官請謚曰宣，勑賜謚文。有集三十卷。子孝才嗣，官至太子中舍人。

沈約字休文，吳興武康人也。祖林子，宋征虜將軍。父璞，淮南太守。璞元嘉末被誅，約幼潛竄，會赦免。旣而流寓孤貧，篤志好學，晝夜不倦。母恐其以勞生疾，常遣減油滅火。而晝之所讀，夜輒誦之，遂博通羣籍，能屬文。

起家奉朝請。濟陽蔡興宗聞其才而善之；興宗為郢州刺史，引為安西外兵參軍兼記室。興宗甞謂其諸子曰：「沈記室人倫師表，宜善事之。」及為荊州，又為征西記室參軍，帶闕西令。興宗卒，始為安西晉安王法曹參軍，轉外兵，竝兼記室。入為尚書度支郎。

齊初為征虜記室，帶襄陽令，所奉之王，齊文惠太子也。太子入居東宮，為步兵校尉，管書記，直永壽省，校四部圖書。時東宮多士，約特被親遇，每直入見，景斜方出。當時王侯到宮，或不得進，約每以為言。太子曰：「吾生平嬾起，是卿所悉，得卿談論，然後忘寢。卿欲我夙興，可恒早入。」遷太子家令，後以本官兼著作郎，遷中書郎，本邑中正，司徒右長史，黃門侍郎。時竟陵王亦招士，約與蘭陵蕭琛、琅邪王融、陳郡謝眺、南鄉范雲、樂安任昉等皆遊焉，當世號為得人。俄兼尚書左丞，尋為御史中丞，轉車騎長史。隆昌元年，除吏部郎，出為寧朔將軍、東陽太守。明帝即位，進號輔國將軍，徵為五兵尚書，遷國子祭酒。明帝崩，政歸冢宰，尚書令徐孝嗣使約撰定遺詔。遷左衞將軍，尋加通直散騎常侍。永元二年，以母老表求解職，改授冠軍將軍、司徒左長史，征虜將軍、南清河太守。

高祖在西邸，與約遊舊，建康城平，引為驃騎司馬，將軍如故。時高祖勳業旣就，天人允屬，約甞扣其端，高祖默而不應。佗日又進曰：「今與古異，不可以淳風期萬物。士大夫攀龍附鳳者，皆望有尺寸之功，以保其福祿。今童兒牧豎，悉知齊祚已終，莫不云明公其人也。天文人事，表革運之徵，永元以來，尤為彰著。讖云『行中水，作天子』，此又歷然在記。天心不可違，人情不可失，苟是歷數所至，雖欲謙光，亦不可得已。」高祖曰：「吾方思之。」對曰：「公初杖兵樊、沔，此時應思，今王業已就，何所復思。昔武王伐紂，始入，民便曰吾君，武王不違民意，亦無所思。公自至京邑，已移氣序，比於周武，遲速不同。若不早定大業，稽天人之望，脫有一人立異，便損威德。且人非金石，時事難保。豈可以建安之封，遺之子孫？若天子還都，公卿在位，則君臣分定，無復異心。君明於上，臣忠於下，豈復有人方更同公作賊。」高祖然之。約出，高祖召范雲告之，雲對略同約旨。高祖曰：「智者乃爾暗同，卿明早將休文更來。」雲出語約，約曰：「卿必待我。」雲許諾，而約先期入，高祖命草其事。約乃出懷中詔書并諸選置，高祖初無所改。俄而雲自外來，至殿門不得入，徘徊壽光閤外，但云「咄咄」。約出，問曰：「何以見處？」約舉手向左，雲笑曰：「不乖所望。」有頃，高祖召范雲謂曰：「生平與沈休文羣居，不覺有異人處；今日才智縱橫，可謂明識。」雲曰：「公今知約，不異約今知公。」高祖曰：「我起兵於今三年矣，功臣諸將，實有其勞；然成帝業者，乃卿二人也。」

梁臺建，為散騎常侍、吏部尚書，兼右僕射。高祖受禪，為尚書僕射，封建昌縣侯，邑千戶，常侍如故。又拜約母謝為建昌國太夫人。奉策之日，右僕射范雲等二十餘人咸來致拜，朝野以為榮。俄遷尚書左僕射，常侍如故。尋兼領軍，加侍中。天監二年，遭母憂，輿駕親出臨弔，以約年衰，不宜致毀，遣中書舍人斷客節哭。起為鎮軍將軍、丹陽尹，置佐史。服闋，遷侍中、右光祿大夫，領太子詹事，揚州大中正，關尚書八條事，遷尚書令，侍中、詹事、中正如故。累表陳讓，改授尚書左僕射、領中書令、前將軍，置佐史，侍中如故。尋遷尚書令，領太子少傅。九年，轉左光祿大夫，侍中、少傅如故，給鼓吹一部。

初，約乆處端揆，有志台司，論者咸謂為宜，而帝終不用，乃求外出，又不見許。與徐勉素善，遂以書陳情於勉曰：「吾弱年孤苦，傍無朞屬，徃者將墜於地，契闊屯邅，困於朝夕，崎嶇薄宦，事非為己，望得小祿，傍此東歸。歲逾十稔，方忝襄陽縣，公私情計，非所了具，以身資物，不得不任人事。永明末，出守東陽，意在止足；而建武肇運，人世膠加，一去不返，行之未易。及昬猜之始，王政多門，因此謀退，庶幾可果，託卿布懷於徐令，想記未忘。聖道聿興，謬逢嘉運，往志宿心，復成乖爽。今歲開元，禮年云至，懸車之請，事由恩奪，誠不能弘宣風政，光闡朝猷，尚欲討尋文簿，時議同異。而開年以來，病增慮切，當由生靈有限，勞役過差，緫此凋竭，歸之暮年，牽策行止，努力祗事。外觀傍覽，尚似全人，而形骸力用，不相綜攝。常須過自束持，方可僶俛。解衣一卧，支體不復相關。上熱下冷，月增日篤，取煖則煩，加寒必利，後差不及前差，後劇必甚前劇。百日數旬，革帶常應移孔；以手握臂，率計月小半分。以此推筭，豈能支久？若此不休，日復一日，將貽聖主不追之恨。冒欲表聞，乞歸老之秩。若天假其年，還得平健，才力所堪，惟思是策。」勉為言於高祖，請三司之儀，弗許，但加鼓吹而已。

約性不飲酒，少嗜欲，雖時遇隆重，而居處儉素。立宅東田，矚望郊阜。甞為郊居賦，其辭曰：

　　惟至人之非己，固物我而兼忘。自中智以下洎，咸得性以為場。獸因窟而獲騁，鳥先巢而後翔。陳巷窮而業泰，嬰居湫而德昌。僑棲仁於東里，鳳晦跡於西堂。伊吾人之褊志，無經世之大方。思依林而羽戢，願託水而鱗藏。固無情於輪奐，非有欲於康莊。披東郊之寥廓，入蓬藋之荒茫。旣從豎而橫構，亦風除而雨攘。

　　昔西漢之標季，余播遷之云始。違利建於海昬，創惟桑於江汜。同河濟之重世，踰班生之十紀。或辭祿而反耕，或彈冠而來仕。逮有晉之隆安，集艱虞於天步。世交爭而波流，民失時而狼顧。延亂麻於井邑，曝如莽於衢路。大地曠而靡容，旻天遠而誰訴。伊皇祖之弱辰，逢時艱之孔棘。違危邦而窘驚，訪安土而移即。肇胥宇於朱方，掩閑庭而晏息。值龍顏之鬱起，乃憑風而矯翼。指皇邑而南轅，駕脩衢以騁力。遷華扉而來啟，張高衡而徙植。傍逸陌之脩平，面淮流之清直。芳塵浸而悠遠，世道忽其窊隆。緜四代於茲日，盈百祀於微躬。嗟弊廬之難保，若霣籜之從風。或誅茅而翦棘，或旣西而復東。乍容身於白社，亦寄孥於伯通。

　　迹平生之耿介，實有心於獨徃。思幽人而軫念，望東皐而長想。本忘情於徇物，徒羈紲於天壤。應屢歎於牽絲，陸興言於世網。事滔滔而未合，志悁悁而無爽。路將殫而彌峭，情薄暮而踰廣。抱寸心其如蘭，何斯願之浩蕩。詠歸歟而躑跼，眷巖阿而抵掌。

　　逢時君之喪德，何凶昬之孔熾。乃戰牧所未陳，實升陑所不記。彼黎元之喋喋，將垂獸而為餌。瞻穹昊而無歸，雖非牢而被胾。始歎絲而未覩，終逌組而後值。尋貽愛乎上天，固非民其莫甚。授冥符於井翼，實靈命之所稟。當降監之初辰，值積惡之云稔。寧方割於下墊，廓重氛於上墋。躬靡暇於朝食，常求衣於夜枕。旣牢籠於媯、夏，又驅馳乎軒、頊。德無遠而不被，明無微而不燭。鼓玄澤於大荒，播仁風於遐俗。闢終古而遐念，信王猷其如玉。

　　值銜圖之盛世，遇興聖之嘉期。謝中涓於初日，叨光佐於此時。闕投石之猛志，無飛矢之麗辭。排陽鳥而命邑，方河山而啟基。翼儲光於三善，長王職於百司。兢鄙夫之易失，懼寵祿之難持。伊前世之貴仕，罕紆情於丘窟。譬叢華於楚、趙，每驕奢以相越。築甲館於銅駞，竝高門於北闕。闢重扃於華閫，豈蓬蒿所能沒。敖傳嗣於墝壤，何安身於窮地。味先哲而為言，固余心之所嗜。不慕權於城市，豈邀名於屠肆。詠希微以考室，幸風霜之可庇。

　　爾乃傍窮野，抵荒郊；編霜菼，葺寒茅。構棲噪之所集，築町疃之所交。因犯檐而刊樹，由妨基而翦巢。決渟洿之汀濙，塞井甃之淪坳。藝芳枳於北渠，樹脩楊於南浦。遷甕牖於蘭室，同肩墻於華堵。織宿楚以成門，籍外扉而為戶。旣取陰於庭樾，又因籬於芳杜。開閣室以遠臨，闢高軒而旁覩。漸沼沚於霤垂，周塍陌於堂下。其水草則蘋萍芡芰，菁藻蒹菰；石衣海髮，黃荇綠蒲。動紅荷於輕浪，覆碧葉於澄湖。飡嘉實而却老，振羽服於清都。其陸卉則紫鼈綠葹，天蓍山韭；鴈齒麋舌，牛脣彘首。布濩南池之陽，爛漫北樓之後。或幕渚而芘地，或縈䆫而窺牖。若乃園宅殊製，田圃異區。李衡則橘林千樹，石崇則雜果萬株。竝豪情之所侈，非儉志之所娛。欲令紛披蓊鬱，吐綠攢朱；羅䆫映戶，接霤承隅。開丹房以四照，舒翠葉而九衢。抽紅英於紫蔕，銜素蘂於青跗。其林鳥則翻泊頡頏，遺音下上；楚雀多名，流嚶雜響。或班尾而綺翼，或綠衿而絳顙。好葉隱而枝藏，乍間關而來徃。其水禽則大鴻小鴈，天狗澤虞；秋鷖寒鶒，脩鷁短鳧。曳參差之弱藻，戲瀺灂之輕軀；翅抨流而起沫，翼鼓浪而成珠。其魚則赤鯉青魴，纖儵鉅鱯。碧鱗朱尾，脩顱偃額。小則戲渚成文，大則噴流揚白。不興羨於江海，聊相忘於余宅。其竹則東南獨秀，九府擅奇。不遷植於淇水，豈分根於樂池。秋蜩吟葉，寒雀噪枝。來風南軒之下，負雪北堂之垂。訪住塗之軫跡，觀先識之情偽。每誅空而索有，皆指難以為易。不自已而求足，並尤物以興累。亦昔士之所迷，而今余之所避也。

　　原農皇之攸始，討厥播之云初。肇變腥以粒食，乃人命之所儲。尋井田之往記，考阡陌於前書。顏簞食而樂在，鄭高廩而空虛。頃四百而不足，畒五十而有餘。撫幽衷而跼念，幸取給於庭廬。緯東菑之故耜，浸北畒之新渠。無褰爨於曉蓐，不抱惄於朝蔬。排外物以齊遣，獨為累之在余。安事千斯之積，不羨汶陽之墟。

　　臨巽維而騁目，即堆冢而流眄。雖茲山之培塿，乃文靖之所宴。驅四牡之低昂，響繁笳之清囀。羅方員而綺錯，窮海陸而兼薦。奚一權之足偉，委千金其如線。試撫臆而為言，豈斯風之可扇。將通人之遠旨，非庸情之所見。聊遷情而徙睇，識方阜於歸津。帶脩汀於桂渚，肇舉鍤於彊秦。路縈吳而款越，塗被海而通閩。懷三鳥以長念，伊故鄉之可珍。實褰期於晚歲，非失步於方春。何東川之濔濔，獨流涕於吾人。謬參賢於昔代，亟徒遊於茲所。侍綵旄而齊轡，陪龍舟而遵渚。或列席而賦詩，或班觴而宴語。繐帷一朝冥漠，西陵忽其葱楚。望商飈而永歎，每樂愷於斯觀。始則鍾石鏘鈜，終以魚龍瀾漫。或升降有序，或浮白無筭。貴則丙、魏、蕭、曹，親則梁武、周旦。莫不共霜霧而歇滅，與風雲而消散。眺孫后之墓田，尋雄霸之遺武。實接漢之後王，信開吳之英主。指衡岳而作鎮，苞江漢而為宇。徒徵言於石椁，遂延災於金縷。忽蕪穢而不脩，同原陵之膴膴。寧知螻蟻之與狐兎，無論樵芻之與牧豎。睇東巘以流目，心悽愴而不怡。蓋昔儲之舊苑，實愽望之餘基。脩林則表以桂樹，列草則冠以芳芝。風臺累翼，月榭重栭。千櫨捷嶫，百栱相持。皁轅林駕，蘭枻水嬉。踰三齡而事徃，忽二紀以歷茲。咸夷漫以蕩滌，非古今之異時。

　　回余眸於艮域，覿高館於茲嶺。雖混成以無跡，寔遺訓之可秉。始飡霞而吐霧，終陵虛而倒景。駕雌蜺之連卷，泛天江之悠永。指咸池而一息，望瑤臺而高騁，匪爽言以自姱，冀神方之可請。惟鍾巖之隱鬱，表皇都而作峻，蓋望秩之所宗，含風雲而吐潤。其為狀也，則巍峩崇崒，喬枝拂日；嶢嶷岧𡺣，墜石堆星。岑崟峍屼，或坳或平；盤堅枕卧，詭狀殊形。孤嶝橫插，洞穴斜經；千丈萬仞，三襲九成。亘繞州邑，款跨郊埛；素烟晚帶，白霧晨縈。近循則一巖異色，遠望則百嶺俱青。

　　觀二代之塋兆，覩摧殘之餘𡑞。成顛沛於虐豎，康斂衿於虛器；穆恭已於巖廊，簡遊情於玄肆；烈窮飲以致災，安忘懷而受祟。何宗祖之奇傑，威橫天而陵地。惟聖文之纘武，殆隆平之可至。余世德之所君，仰遺封而掩淚。神寢匪一，靈館相距。席布騂駒，堂流桂醑。降紫皇於天闕，延二妃於湘渚。浮蘭煙於桂棟，召巫陽於南楚。揚玉桴，握椒糈。怳臨風以浩唱，折瓊茅而延佇。敬惟空路邈遠，神蹤遐闊。念甚驚飈，生猶聚沫。歸妙軫於一乘，啟玄扉於三達。欲息心以遣累，必違人而後豁。或結橑於巖根，或開櫺於木末。室闇蘿蔦，檐梢松栝。旣得理於兼謝，固忘懷於饑渴。或攀枝獨遠，或陵雲高蹈。因葺茨以結名，猶觀空以表號。得忘己於茲日，豈期心於來報。天假余以大德，荷茲賜之無疆。受老夫之嘉稱，班燕禮於上庠。無希驥之秀質，乏如珪之令望。邀昔恩於舊主，重匪服於今皇。仰休老之盛則，請微軀於夕陽。勞蒙司而獲謝，猶奉職於春坊。時言歸於陋宇，聊暇日以翱翔。棲余志於凈國，歸余心於道場。獸依墀而莫駭，魚牣沼而不網。旋迷塗於去轍，篤後念於徂光。晚樹開花，初英落蘂。或異林而分丹青，乍因風而雜紅紫。紫蓮夜發，紅荷曉舒。輕風微動，其芳襲余。風騷屑於園樹，月籠連於池竹。蔓長柯於簷桂，發黃華於庭菊。冰懸埳而帶坻，雪縈松而被野。鴨屯飛而不散，鴈高翔而欲下。竝時物之可懷，雖外來而非假。寔情性之所留滯，亦志之而不能捨也。

　　傷余情之頹暮，罹憂患其相溢。悲異軫而同歸，懽殊方而竝失。時復託情魚鳥，歸閑蓬蓽。旁闕吳娃，前無趙瑟。以斯終老，於焉消日。惟以天地之恩不報，書事之官靡述；徒重於高門之地，不載於良史之筆。長太息其何言，羌愧心之非一。

尋加特進，光祿、侍中、少傅如故。十二年，卒官，時年七十三。詔贈本官，賻錢五萬，布百匹，謚曰隱。

約左目重瞳子，腰有紫志，聦明過人。好墳籍，聚書至二萬卷，京師莫比。少時孤貧，丐于宗黨，得米數百斛，為宗人所侮，覆米而去。及貴，不以為憾，用為郡部傳。甞侍讌，有妓師是齊文惠宮人。帝問識座中客不？曰：「惟識沈家令。」約伏座流涕，帝亦悲焉，為之罷酒。約歷仕三代，該悉舊章，博物洽聞，當世取則。謝玄暉善為詩，任彥昇工於文章，約兼而有之，然不能過也。自負高才，昧於榮利，乘時藉勢，頗累清談。及居端揆，稍弘止足，每進一官，輒殷勤請退，而終不能去，論者方之山濤。用事十餘年，未甞有所薦達，政之得失，唯唯而已。

初，高祖有憾於張稷，及稷卒，因與約言之。約曰：「尚書左僕射出作邊州刺史，已徃之事，何足復論。」帝以為婚家相為，大怒曰：「卿言如此，是忠臣邪！」乃輦歸內殿。約懼，不覺高祖起，猶坐如初。及還，未至牀，而憑空頓於戶下，因病，夢齊和帝以劔斷其舌。召巫視之，巫言如夢。乃呼道士奏赤章於天，稱禪代之事，不由己出。高祖遣上省醫徐奘視約疾，還具以狀聞。先此，約甞侍讌，值豫州獻栗，徑寸半，帝奇之，問曰：「栗事多少？」與約各疏所憶，少帝三事。出謂人曰：「此公護前，不讓即羞死。」帝以其言不遜，欲抵其罪，徐勉固諫乃止。及聞赤章事，大怒，中使譴責者數焉，約懼遂卒。有司謚曰文，帝曰：「懷情不盡曰隱。」故改為隱云。所著晉書百一十卷，宋書百卷，齊紀二十卷，高祖紀十四卷，邇言十卷，謚例十卷，宋文章志三十卷，文集一百卷：皆行於世。又撰四聲譜，以為在昔詞人，累千載而不寤，而獨得胷衿，窮其妙旨，自謂入神之作，高祖雅不好焉。帝問周捨曰：「何謂四聲？」捨曰：「天子聖哲」是也，然帝竟不遵用。

子旋，及約時已歷中書侍郎，永嘉太守，司徒從事中郎，司徒右長史。免約喪，為太子僕，復以母憂去官，而蔬食辟穀。服除，猶絕粳粱。為給事黃門侍郎、中撫軍長史。出為招遠將軍、南康內史，在部以清治稱。卒官，謚曰恭侯。子寔嗣。

陳吏部尚書姚察曰：昔木德將謝，昬嗣流虐，惵惵黔黎，命懸晷漏。高祖義拯橫潰，志寧區夏，謀謨帷幄，寔寄良、平。至於范雲、沈約，參預締構，贊成帝業；加雲以機警明贍，濟務益時，約高才博洽，名亞遷、董，俱屬興運，蓋一代之英偉焉。

## 梁書‧卷十四 列傳第八 江淹　任昉

	江淹　任昉

	江淹字文通，濟陽考城人也。少孤貧好學，沈靖少交遊。起家南徐州從事，轉奉朝請。

宋建平王景素好士，淹隨景素在南兖州。廣陵令郭彥文得罪，辭連，繫淹州獄，淹獄中上書曰：

　　昔者，賤臣叩心，飛霜擊於燕地；庶女告天，振風襲於齊臺。下官每讀其書，未甞不廢卷流涕。何者？士有一定之論，女有不易之行。信而見疑，貞而為戮，是以壯夫義士伏死而不顧者此也。下官聞仁不可恃，善不可依，始謂徒語，乃今知之。伏願大王蹔停左右，少加憐鑒。

　　下官本蓬戶桑樞之民，布衣韋帶之士，退不飾詩書以驚愚，進不買名聲於天下。日者，謬得升降承明之闕，出入金華之殿，何甞不局影凝嚴，側身扃禁者乎？竊慕大王之義，為門下之賔，備鳴盜淺術之餘，豫三五賤伎之末。大王惠以恩光，眄以顏色。實佩荊卿黃金之賜，竊感豫讓國士之分矣。常欲結纓伏劔，少謝萬一，剖心摩踵，以報所天。不圖小人固陋，坐貽謗缺，迹墜昭憲，身限幽圄。履影弔心，酸鼻痛骨。下官聞虧名為辱，虧形次之，是以每一念來，忽若有遺。加以涉旬月，迫季秋，天光沈陰，左右無色。身非木石，與獄吏為伍。此少卿所以仰天搥心，泣盡而繼之以血者也。下官雖乏鄉曲之譽，然甞聞君子之行矣。其上則隱於簾肆之間，卧於巖石之下；次則結綬金馬之庭，高議雲臺之上；次則虜南越之君，係單于之頸：俱啟丹冊，竝圖青史。寧當爭分寸之末，競刀錐之利哉！然下官聞積毀銷金，積讒糜骨。古則直生取疑於盜金，近則伯魚被名於不義。彼之二才，猶或如此；況在下官，焉能自免。昔上將之恥，絳侯幽獄；名臣之羞，史遷下室，如下官當何言哉。夫魯連之智，辭祿而不反；接輿之賢，行歌而忘歸。子陵閉關於東越，仲蔚杜門於西秦，亦良可知也。若使下官事非其虛，罪得其實，亦當鉗口吞舌，伏匕首以殞身，何以見齊魯奇節之人，燕趙悲歌之士乎？

　　方今聖歷欽明，天下樂業，青雲浮雒，榮光塞河。西洎臨洮、狄道，北距飛狐、陽原，莫不浸仁沐義，照景飲醴。而下官抱痛圓門，含憤獄戶，一物之微，有足悲者。仰惟大王少垂明白，則梧丘之魂，不愧於沈首；鵠亭之鬼，無恨於灰骨。不任肝膽之切，敬因執事以聞。此心旣照，死且不朽。

景素覽書，即日出之。尋舉南徐州秀才，對策上第，轉巴陵王國左常侍。

景素為荊州，淹從之鎮。少帝即位，多失德。景素專據上流，咸勸因此舉事。淹每從容諫曰：「流言納禍，二叔所以同亡；抵局銜怨，七國於焉俱斃。殿下不求宗廟之安，而信左右之計，則復見麋鹿霜露棲於姑蘇之臺矣。」景素不納。及鎮京口，淹又為鎮軍參軍事，領南東海郡丞。景素與腹心日夜謀議，淹知禍機將發，乃贈詩十五首以諷焉。

會南東海太守陸澄丁艱，淹自謂郡丞應行郡事，景素用司馬柳世隆。淹固求之，景素大怒，言於選部，黜為建安吳興令。淹在縣三年。昇明初，齊帝輔政，聞其才，召為尚書駕部郎、驃騎參軍事。俄而荊州刺史沈攸之作亂，高帝謂淹曰：「天下紛紛若是，君謂何如？」淹對曰：「昔項彊而劉弱，袁衆而曹寡，羽號令諸侯，卒受一劔之辱，紹跨躡四州，終為奔北之虜。此謂『在德不在鼎』。公何疑哉。」帝曰：「聞此言者多矣，試為慮之。」淹曰：「公雄武有奇略，一勝也；寬容而仁恕，二勝也；賢能畢力，三勝也；民望所歸，四勝也；奉天子而伐叛逆，五勝也。彼志銳而器小，一敗也；有威而無恩，二敗也；士卒解體，三敗也；搢紳不懷，四敗也；懸兵數千里，而同惡相濟，五敗也。故雖犲狼十萬，而終為我獲焉。」帝笑曰：「君談過矣。」是時軍書表記，皆使淹具草。相國建，補記室參軍事。建元初，又為驃騎建安王記室，帶東武令，參掌詔冊，并典國史。尋遷中書侍郎。永明初，遷驍騎將軍，掌國史。出為建武將軍、廬陵內史。視事三年，還為驍騎將軍，兼尚書左丞，尋復以本官領國子博士。少帝初，以本官兼御史中丞。

時明帝作相，因謂淹曰：「君昔在尚書中，非公事不妄行，在官寬猛能折衷；今為南司，足以震肅百寮。」淹答曰：「今日之事，可謂當官而行，更恐才劣志薄，不足以仰稱明旨耳。」於是彈中書令謝朏、司徒左長史王繢、護軍長史庾弘遠，竝以乆疾不預山陵公事；又奏前益州刺史劉悛、梁州刺史陰智伯，竝贓貨巨萬，輒收付廷尉治罪。臨海太守沈昭略、永嘉太守庾曇隆，及諸郡二千石并大縣官長，多被劾治，內外肅然。明帝謂淹曰：「宋世以來，不復有嚴明中丞，君今日可謂近世獨步。」

明帝即位，為車騎臨海王長史。俄除廷尉卿，加給事中，遷冠軍長史，加輔國將軍。出為宣城太守，將軍如故。在郡四年，還為黃門侍郎、領步兵校尉，尋為祕書監。永元中，崔惠景舉兵圍京城，衣冠悉投名刺，淹稱疾不往。及事平，世服其先見。

東昬末，淹以祕書監兼衞尉，固辭不獲免，遂親職。謂人曰：「此非吾任，路人所知，正取吾空名耳。且天時人事，尋當飜覆。孔子曰：『有文事者必有武備。』臨事圖之，何憂之有？」頃之，又副領軍王瑩。及義師至新林，淹微服來奔，高祖板為冠軍將軍，祕書監如故，尋兼司徒左長史。中興元年，遷吏部尚書。二年，轉相國右長史，冠軍將軍如故。

天監元年，為散騎常侍、左衞將軍，封臨沮縣開國伯，食邑四百戶。淹乃謂子弟曰：「吾本素宦，不求富貴，今之忝竊，遂至於此。平生言止足之事，亦以備矣。人生行樂耳，須富貴何時。吾功名旣立，正欲歸身草萊耳。」其年，以疾遷金紫光祿大夫，改封醴陵侯。四年，卒，時年六十二。高祖為素服舉哀。賻錢三萬，布五十匹。謚曰憲伯。

淹少以文章顯，晚節才思微退，時人皆謂之才盡。凡所著述百餘篇，自撰為前後集，并齊史十志，竝行於世。

子蒍襲封嗣，自丹陽尹丞為長城令，有罪削爵。普通四年，高祖追念淹功，復封蒍吳昌伯，邑如先。

任昉字彥昇，樂安博昌人，漢御史大夫敖之後也。父遙，齊中散大夫。遙妻裴氏，甞晝寢，夢有彩旗蓋四角懸鈴，自天而墜，其一鈴落入裴懷中，心悸動，旣而有娠，生昉。身長七尺五寸。幼而好學，早知名。宋丹陽尹劉秉辟為主簿。時昉年十六，以氣忤秉子。久之，為奉朝請，舉兖州秀才，拜太常博士，遷征北行參軍。

永明初，衞將軍王儉領丹陽尹，復引為主簿。儉雅欽重昉，以為當時無輩。遷司徒刑獄參軍事，入為尚書殿中郎，轉司徒竟陵王記室參軍，以父憂去職。性至孝，居喪盡禮。服闋，續遭母憂，常廬于墓側，哭泣之地，草為不生。服除，拜太子步兵校尉、管東宮書記。

初，齊明帝旣廢鬱林王，始為侍中、中書監、驃騎大將軍、開府儀同三司、揚州刺史、錄尚書事，封宣城郡公，加兵五千，使昉具表草。其辭曰：「臣本庸才，智力淺短。太祖高皇帝篤猶子之愛，降家人之慈；世祖武皇帝情等布衣，寄深同氣。武皇大漸，實奉詔言。雖自見之明，庸近所蔽，愚夫一至，偶識量己，實不忍自固於綴衣之辰，拒違於玉几之側，遂荷顧託，導揚末命。雖嗣君棄常，獲罪宣德，王室之亂，職臣之由。何者？親則東牟，任惟博陸，徒懷子孟社稷之對，何救昌邑爭臣之譏。四海之議，於何逃責。陵土未乾，訓誓在耳，家國之事，一至於斯，非臣之尤，誰任其咎！將何以肅拜高寢，虔奉武園？悼心失圖，泣血待旦。寧容復徼榮於家恥，宴安於國危。驃騎上將之元勳，神州儀刑之列岳，尚書是稱司會，中書實管王言。且虛飾寵章，委成禦侮，臣知不愜，物誰謂宜。但命輕鴻毛，責重山岳，存沒同歸，毀譽一貫。辭一官不減身累，增一職已黷朝經。便當自同體國，不為飾讓。至於功均一匡，賞同千室，光宅近甸，奄有全邦，殞越為期，不敢聞命，亦願曲留降鑒，即垂聽許。鉅平之懇誠必固，永昌之丹慊獲申，乃知君臣之道，綽有餘裕，苟曰易照，敢守難奪。」帝惡其辭斥，甚慍，昉由是終建武中，位不過列校。

昉雅善屬文，尤長載筆，才思無窮，當世王公表奏，莫不請焉。昉起草即成，不加點竄。沈約一代詞宗，深所推挹。明帝崩，遷中書侍郎。永元末，為司徒右長史。

高祖克京邑，霸府初開，以昉為驃騎記室參軍。始高祖與昉遇竟陵王西邸，從容謂昉曰：「我登三府，當以卿為記室。」昉亦戲高祖曰：「我若登三事，當以卿為騎兵。」謂高祖善騎也。至是，故引昉符昔言焉。昉奉牋曰：「伏承以今月令辰，肅膺典策，德顯功高，光副四海，天生之倫，庇身有地；況昉受敎君子，將二十年，咳唾為恩，眄睞成飾，小人懷惠，顧知死所。昔承清宴，屬有緒言，提挈之旨，形乎善謔，豈謂多幸，斯言不渝。雖情謬先覺，而迹淪驕餌，湯沐具而非弔，大厦構而相驩。明公道冠二儀，勳超遂古，將使伊周奉轡，桓文扶轂，神功無紀，化物何稱。府朝初建，俊賢驤首，惟此魚目，唐突璵璠。顧己循涯，寔知塵忝，千載一逢，再造難答。雖則殞越，且知非報。」

梁臺建，禪讓文誥，多昉所具。高祖踐阼，拜黃門侍郎，遷吏部郎中，尋以本官掌著作。

天監二年，出為義興太守。在任清潔，兒妾食麥而已。友人彭城到溉，溉弟洽，從昉共為山澤游。及被代登舟，止有米五斛。旣至無衣，鎮軍將軍沈約遣裙衫迎之。重除吏部郎中，參掌大選，居職不稱。尋轉御史中丞，祕書監，領前軍將軍。自齊永元以來，祕閣四部，篇卷紛雜，昉手自讎校，由是篇目定焉。

六年春，出為寧朔將軍、新安太守。在郡不事邊幅，率然曳杖，徒行邑郭，民通辭訟者，就路決焉。為政清省，吏民便之。視事朞歲，卒於官舍，時年四十九。闔境痛惜，百姓共立祠堂於城南。高祖聞問，即日舉哀，器之甚慟。追贈太常卿，謚曰敬子。

昉好交結，獎進士友，得其延譽者，率多升擢，故衣冠貴遊，莫不爭與交好，坐上賔客，恒有數十。時人慕之，號曰任君，言如漢之三君也。陳郡殷芸與建安太守到溉書曰：「哲人云亡，儀表長謝。元龜何寄？指南誰託？」其為士友所推如此。昉不治生產，至乃居無室宅。世或譏其多乞貸，亦隨復散之親故。昉常歎曰：「知我亦以叔則，不知我亦以叔則。」昉墳籍無所不見，家雖貧，聚書至萬餘卷，率多異本。昉卒後，高祖使學士賀縱共沈約勘其書目，官所無者，就昉家取之。昉所著文章數十萬言，盛行於世。

初，昉立於士大夫閒，多所汲引，有善己者則厚其聲名。及卒，諸子皆幼，人罕贍卹之。平原劉孝摽為著論曰：

　　客問主人曰：「朱公叔絕交論，為是乎？為非乎？」主人曰：「客奚此之問？」客曰：「夫草蟲鳴則阜螽躍，雕虎嘯而清風起。故絪縕相感，霧涌雲蒸；嚶鳴相召，星流電激。是以王陽登則貢公喜，罕生逝而國子悲。且心同琴瑟，言鬱郁於蘭茞，道叶膠漆，志婉孌於塤箎。聖賢以此鏤金版而鐫盤盂，書玉牒而刻鍾鼎。若匠人輟成風之妙巧，伯牙息流波之雅引。范、張款款於下泉，尹、班陶陶於永夕。駱驛縱橫，煙霏雨散，皆巧歷所不知，心計莫能測。而朱益州汨彝叙，越謨訓，捶直切，絕交遊，眎黔首以鷹鸇，媲人倫於犲虎。蒙有猜焉，請辨其惑。」

　　主人听然曰：「客所謂撫絃徽音，未達燥濕變響；張羅沮澤，不覩鵠鴈高飛。蓋聖人握金鏡，闡風烈，龍驤蠖屈，從道汙隆。日月聯璧，歎斖斖之弘致；雲飛電薄，顯棣華之微旨。若五音之變化，濟九成之妙曲。此朱生得玄珠於赤水，謨神睿而為言。至夫組織仁義，琢磨道德，驩其愉樂，恤其陵夷。寄通靈臺之下，遺迹江湖之上，風雨急而不輟其音，霜雪零而不渝其色，斯賢達之素交，歷萬古而一遇。逮叔世民訛，狙詐飈起，谿谷不能踰其險，鬼神無以究其變，競毛羽之輕，趨錐刀之末。於是素交盡，利交興，天下蚩蚩，鳥驚雷駭。然利交同源，派流則異，較言其略，有五術焉：

　　若其寵鈞董、石，權壓梁、竇。雕刻百工，鑪錘萬物，吐漱興雲雨，呼吸下霜露，九域聳其風塵，四海疊其燻灼。靡不望影星奔，藉響川鶩，鷄人始唱，鶴蓋成陰，高門旦開，流水接軫。皆願摩頂至踵，隳膽抽腸，約同要離焚妻子，誓徇荊卿湛士族。是曰勢交，其流一也。

　　富埒陶、白，貲巨程、羅，山擅銅陵，家藏金穴，出平原而聯騎，居里閈而鳴鍾。則有窮巷之賔，繩樞之士，冀宵燭之末光，邀潤屋之微澤，魚貫鳧踊，颯沓鱗萃，分鴈鶩之稻粱，沾玉斝之餘瀝。銜恩遇，進款誠，援青松以示心，指白水而旌信。是曰賄交，其流二也。

　　陸大夫燕喜西都，郭有道人倫東國，公卿貴其籍甚，搢紳羨其登仙。加以顩頤蹙頞，涕唾流沫，騁黃馬之劇談，縱碧鷄之雄辯，叙溫燠則寒谷成暄，論嚴枯則春叢零葉，飛沉出其顧指，榮辱定其一言。於是弱冠王孫，綺紈公子，道不絓於通人，聲未遒於雲閣，攀其鱗翼，丐其餘論，附騏驥之髦端，軼歸鴻於碣石。是曰談交，其流三也。

　　陽舒陰慘，生民大情，憂合讙離，品物恒性。故魚以泉涸而喣沫，鳥因將死而悲鳴。同病相憐，綴河上之悲曲；恐懼寘懷，昭谷風之盛典。斯則斷金由於湫隘，刎頸起於苫蓋。是以伍員濯溉於宰嚭，張王撫翼於陳相。是曰窮交，其流四也。

　　馳騖之俗，澆薄之倫，無不操權衡，秉纖纊。衡所以揣其輕重，纊所以屬其鼻息。若衡不能舉，纊不能飛，雖顏、冉龍翰鳳鶵，曾、史蘭熏雪白，舒、向金玉淵海，卿、雲黼黻江漢，視若遊塵，遇同土梗，莫肯費其半菽，罕有落其一毛。若衡重錙銖，纊微彯撇，雖共工之蒐慝，讙兠之掩義，南荊之跋扈，東陵之巨猾，皆為匍匐委蛇，折枝舐痔，金膏翠羽將其意，脂韋便辟導其誠。故輪蓋所遊，必非夷、惠之室；苞苴所入，實行張、霍之家。謀而後動，芒毫寡忒。是曰量交，其流五也。

　　凡斯五交，義同賈鬻，故桓譚譬之於闤闠，林回喻之於甘醴。夫寒暑遞進，盛衰相襲，或前榮而後瘁，或始富而終貧，或初存而末亡，或古約而今泰，循環翻覆，迅若波瀾。此則徇利之情未甞異，變化之道不得一。由是觀之，張、陳所以凶終，蕭、朱所以隙末，斷焉可知矣。而翟公方規規然勒門以箴客，何所見之晚乎？

　　然因此五交，是生三舋：敗德殄義，禽獸相若，一舋也；難固易攜，讎訟所聚，二舋也；名陷饕餮，貞介所羞，三舋也。古人知三舋之為梗，懼五交之速尤。故王丹威子以檟楚，朱穆昌言而示絕，有旨哉！

　　近世有樂安任昉，海內髦傑，早綰銀黃，夙招民譽。遒文麗藻，方駕曹、王；英特儁邁，聯衡許、郭。類田文之愛客，同鄭莊之好賢。見一善則盱衡扼腕，遇一才則揚眉抵掌。雌黃出其脣吻，朱紫由其目旦。於是冠蓋輻湊，衣裳雲合，輜軿擊輯，坐客恒滿。蹈其閫閾，若升闕里之堂；入其奧隅，謂登龍門之坂。至於顧盼增其倍價，翦拂使其長鳴，彯組雲臺者摩肩，趨走丹墀者疊迹。莫不締恩狎，結綢繆，想惠、莊之清塵，庶羊、左之徽烈。及瞑目東越，歸體雒浦，繐帳猶懸，門罕漬酒之彥；墳未宿草，野絕動輪之賔。藐爾諸孤，朝不謀夕，流離大海之南，寄命瘴癘之地。自昔把臂之英，金蘭之友，曾無羊舌下泣之仁，寧慕郈成分宅之德。嗚呼！世路險𡾞，一至於此！太行孟門，寧云𥕌絕。是以耿介之士，疾其若斯，裂裳裹足，棄之長騖。獨立高山之頂，驩與麋鹿同羣，皦然絕其雰濁，誠恥之也，誠畏之也。」

昉撰雜傳二百四十七卷，地記二百五十二卷，文章三十三卷。

昉第四子東里，頗有父風，官至尚書外兵郎。

陳吏部尚書姚察曰：觀夫二漢求賢，率先經術；近世取人，多由文史。二子之作，辭藻壯麗，允值其時。淹能沈靜，昉持內行，竝以名位終始，宜哉。江非先覺，任無舊恩，則上秩顯贈，亦末由也已。

## 梁書‧卷十五 列傳第九 謝朏

	謝朏弟子覽 

	謝朏字敬沖，陳郡陽夏人也。祖弘微，宋太常卿，父莊，右光祿大夫，竝有名前代。朏幼聦慧，莊器之，常置左右。年十歲，能屬文。莊遊土山賦詩，使朏命篇，朏攬筆便就。琅邪王景文謂莊曰：「賢子足稱神童，復為後來特達。」莊笑，因撫朏背曰：「真吾家千金。」孝武帝遊姑孰，勑莊攜朏從駕，詔使為洞井贊，於坐奏之。帝曰：「雖小，奇童也。」

起家撫軍法曹行參軍，遷太子舍人，以父憂去職。服闋，復為舍人，歷中書郎，衞將軍袁粲長史。粲性簡峻，罕通賔客，時人方之李膺。朏謁旣退，粲曰：「謝令不死。」尋遷給事黃門侍郎。出為臨川內史，以賄見劾，案經袁粲，粲寢之。

齊高帝為驃騎將軍輔政，選朏為長史，勑與河南褚炫、濟陽江斆、彭城劉俁俱入侍宋帝，時號為天子四友。續拜侍中，并掌中書、散騎二省詔冊。高帝進太尉，又以朏為長史，帶南東海太守。高帝方圖禪代，思佐命之臣，以朏有重名，深所欽屬。論魏、晉故事，因曰：「晉革命時事乆兆，石苞不早勸晉文，死方慟哭，方之馮異，非知機也。」朏荅曰：「昔魏臣有勸魏武即帝位者，魏武曰：『如有用我，其為周文王乎！』晉文世事魏氏，將必身終北面；假使魏早依唐虞故事，亦當三讓彌高。」帝不悅。更引王儉為左長史，以朏侍中，領祕書監。及齊受禪，朏當日在直，百僚陪位，侍中當解璽，朏佯不知，曰：「有何公事？」傳詔云：「解璽授齊王。」朏曰：「齊自應有侍中。」乃引枕卧。傳詔懼，乃使稱疾，欲取兼人。朏曰：「我無疾，何所道。」遂朝服，步出東掖門，乃得車，仍還宅。是日遂以王儉為侍中解璽。旣而武帝言於高帝，請誅朏。帝曰：「殺之則遂成其名，正應容之度外耳。」遂廢于家。

永明元年，起家拜通直散騎常侍，累遷侍中，領國子博士。五年，出為冠軍將軍、義興太守，加秩中二千石。在郡不省雜事，悉付綱紀，曰：「吾不能作主者吏，但能作太守耳。」視事三年，徵都官尚書、中書令。隆昌元年，復為侍中，領新安王師，未拜，固求外出。仍為征虜將軍、吳興太守，受召便述職。時明帝謀入嗣位，朝之舊臣皆引參謀策。朏內圖止足，且實避事。弟𤅢，時為吏部尚書。朏至郡，致𤅢數斛酒，還書曰：「可力飲此，勿豫人事。」朏居郡每不治，而常務聚斂，衆頗譏之，亦不屑也。

建武四年，詔徵為侍中、中書令，遂抗表不應召。遣諸子還京師，獨與母留，築室郡之西郭。明帝下詔曰：「夫超然榮觀，風流自遠；蹈彼幽人，英華罕值。故長揖楚相，見稱南國；高謝漢臣，取貴良史。新除侍中、中書令朏，早藉羽儀，夙標清尚，登朝樹績，出守馳聲。遂斂跡康衢，拂衣林沚，抱箕潁之餘芳，甘顦顇而無悶。撫事懷人，載留欽想。宜加優禮，用旌素槩。可賜牀帳褥席，俸以卿祿，常出在所。」時國子祭酒廬江何胤亦抗表還會稽。永元二年，詔徵朏為散騎常侍、中書監，胤為散騎常侍、太常卿，竝不屈。三年，又詔徵朏為侍中、太子少傅，胤散騎常侍、太子詹事。時東昬皆下在所，使迫遣之，值義師已近，故竝得不到。

及高祖平京邑，進位相國，表請朏、胤曰：「夫窮則獨善，達以兼濟。雖出處之道，其揆不同，用捨惟時，賢哲是蹈。前新除侍中、太子少傅朏，前新除散騎常侍、太子詹事、都亭侯胤，羽儀世冑，徽猷冠冕，道業德聲，康濟雅俗。昔居朝列，素無宦情，賔客簡通，公卿罕預，簪紱未褫，而風塵擺落。且文宗儒肆，互居其長；清規雅裁，兼擅其美。竝達照深識，預覩亂萌，見庸質之如初，知貽厥之無寄。拂衣東山，眇絕塵軌。雖解組昌運，實避昬時。家膺鼎食，而甘茲橡艾；世襲青紫，而安此懸鶉。自澆風肇扇，用南成俗，淳流素軌，餘烈頗存。誰其激貪，功歸有道，康俗振民，朝野一致。雖在江海，而勳同魏闕。今泰運甫開，賤貧為恥；況乎久蘊瑚璉，暫厭承明，而可得求志海隅，永追松子。臣負荷殊重，參贊萬機，寔賴羣才，共成棟幹。思挹清源，取鏡止水。愚欲屈居僚首，朝夕諮諏，庶足以翼宣寡薄，式是王度。請竝補臣府軍諮祭酒，朏加後將軍。」竝不至。

高祖踐阼，徵朏為侍中、左光祿大夫、開府儀同三司，胤散騎常侍、特進、右光祿大夫，又竝不屈。仍遣領軍司馬王果宣旨敦譬。明年六月，朏輕舟出，詣闕自陳。旣至，詔以為侍中、司徒、尚書令。朏辭脚疾不堪拜謁，乃角巾自輿，詣雲龍門謝。詔見於華林園，乘小車就席。明旦，輿駕出幸朏宅，醼語盡懽。朏固陳本志，不許；因請自還東迎母，乃許之。臨發，輿駕復臨幸，賦詩餞別。王人送迎，相望於道。到京師，勑材官起府於舊宅，高祖臨軒，遣謁者於府拜授，詔停諸公事及朔望朝謁。

三年元會，詔朏乘小輿升殿。其年，遭母憂，尋有詔攝職如故。後五年，改授中書監、司徒、衞將軍，竝固讓不受。遣謁者敦授，乃拜受焉。是冬薨於府，時年六十六。輿駕出臨哭，詔給東園祕器，朝服一具，衣一襲，錢十萬，布百匹，蠟百斤。贈侍中、司徒。謚曰靖孝。朏所著書及文章，竝行於世。

子諼，官至司徒右長史，坐殺牛免官，卒於家。次子篹，頗有文才，仕至晉安太守，卒官。

覽字景滌，朏弟𤅢之子也。選尚齊錢唐公主，拜駙馬都尉、祕書郎、太子舍人。高祖為大司馬，召補東閤祭酒，遷相國戶曹。天監元年，為中書侍郎，掌吏部事，頃之即真。

覽為人羙風神，善辭令，高祖深器之。甞侍座，受敕與侍中王暕為詩答贈，其文甚工。高祖善之，仍使重作，復合旨。乃賜詩云：「雙文旣後進，二少實名家；豈伊止棟隆，信乃俱聲華。」以母憂去職。服闋，除中庶子，又掌吏部郎事，尋除吏部郎，遷侍中。覽頗樂酒，因醼席與散騎常侍蕭琛辭相詆毀，為有司所奏。高祖以覽年少不直，出為中權長史。頃之，敕掌東宮管記，遷明威將軍、新安太守。

九年夏，山賊吳承伯破宣城郡，餘黨散入新安，叛吏鮑叙等與合，攻沒黟、歙諸縣，進兵擊覽。覽遣郡丞周興嗣於錦沙立塢拒戰，不敵，遂棄郡奔會稽。臺軍平山寇，覽復還郡，左遷司徒諮議參軍、仁威長史、行南徐州事，五兵尚書。尋遷吏部尚書。覽自祖至孫，三世居選部，當世以為榮。 

十二年春，出為吳興太守。中書舍人黃睦之家居烏程，子弟專橫，前太守皆折節事之。覽未到郡，睦之子弟來迎，覽逐去其船，杖吏為通者。自是睦之家杜門不出，不敢與公私門通。郡境多劫，為東道患，覽下車肅然，一境清謐。初，齊明帝及覽父𤅢、東海徐孝嗣，竝為吳興，號稱名守，覽皆欲過之！昔覽在新安頗聚斂，至是遂稱廉潔，時人方之王懷祖。卒於官，時年三十七。詔贈中書令。子罕，早卒。

陳吏部尚書姚察曰：謝朏之於宋代，蓋忠義者歟？當齊建武之世，拂衣止足，永元多難，確然獨善，其踈、蔣之流乎。洎高祖龍興，旁求物色，角巾來仕，首陟台司，極出處之致矣。覽終能善政，君子韙之。

## 梁書‧卷十六 列傳第十 王亮　張稷　王瑩

	王亮　張稷　王瑩

	王亮字奉叔，琅邪臨沂人，晉丞相導之六世孫也。祖偃，宋右光祿大夫、開府儀同三司。父攸，給事黃門侍郎。

亮以名家子，宋末選尚公主，拜駙馬都尉、祕書郎，累遷桂陽王文學，南郡王友，祕書丞。齊竟陵王子良開西邸，延才俊以為士林館，使工圖畫其像，亮亦預焉。遷中書侍郎、大司馬從事中郎，出為衡陽太守。以南土卑濕，辭不之官，遷給事黃門侍郎。尋拜晉陵太守，在職清公有美政。時齊明帝作相，聞而嘉之，引為領軍長史，甚見賞納。及即位，累遷太子中庶子，尚書吏部郎，詮序著稱，遷侍中。

建武末，為吏部尚書。是時尚書右僕射江祏管朝政，多所進拔，為士子所歸。亮自以身居選部，每持異議。始亮未為吏部郎時，以祏帝之內弟，故深友祏，祏為之延譽，益為帝所器重；至是與祏情好攜薄，祏昵之如初。及祏遇誅，羣小放命，凡所除拜，悉由內寵，亮更弗能止。外若詳審，內無明鑒，其所選用，拘資次而已，當世不謂為能。頻加通直散騎常侍、太子右衞率，為尚書右僕射、中護軍。旣而東昬肆虐，淫刑已逞，亮傾側取容，竟以免戮。

義師至新林，內外百僚皆道迎，其未能拔者，亦間路送誠款，亮獨不遣。及城內旣定，獨推亮為首。亮出見高祖，高祖曰：「顛而不扶，安用彼相。」而弗之罪也。霸府開，以為大司馬長史、撫軍將軍、琅邪清河二郡太守。梁臺建，授侍中、尚書令，固讓不拜，乃為侍中、中書監，兼尚書令。高祖受禪，遷侍中、尚書令、中軍將軍，引參佐命，封豫寧縣公，邑二千戶。天監二年，轉左光祿大夫，侍中、中軍如故。元日朝會萬國，亮辭疾不登殿，設饌別省，而語笑自若。數日，詔公卿問訊，亮無疾色，御史中丞樂藹奏大不敬，論棄市刑。詔削爵廢為庶人。

四年夏，高祖讌於華光殿，謂羣臣曰：「朕日𣅳聽政，思聞得失。卿等可謂多士，宜各盡獻替。」尚書左丞范縝起曰：「司徒謝朏本有虛名，陛下擢之如此，前尚書令王亮頗有治實，陛下棄之如彼，是愚臣所不知。」高祖變色曰：「卿可更餘言。」縝固執不已，高祖不悅。御史中丞任昉因奏曰：

　　臣聞息夫歷詆，漢有正刑；白襃一奏，晉以明罰。況乎附下訕上，毀譽自口者哉。風聞尚書左丞臣范縝，自晉安還，語人云：「我不詣餘人，惟詣王亮；不餉餘人，惟餉王亮。」輒收縝白從左右萬休到臺辨問，與風聞符同。又今月十日，御餞梁州刺史臣珍國，宴私旣洽，羣臣竝已謁退，時詔留侍中臣昂等十人，訪以政道。縝不荅所問，而橫議沸騰，遂貶裁司徒臣朏，襃舉庶人王亮。臣于時預奉恩留，肩隨竝立，耳目所接，差非風聞。竊尋王有遊豫，親御軒陛，義深推轂，情均湛露。酒闌宴罷，當扆正立，記事在前，記言在後，軫早朝之念，深求瘼之情，而縝言不遜，妄陳襃貶，傷濟濟之風，鈌側席之望。不有嚴裁，憲准將頹，縝即主。

　　臣謹案：尚書左丞臣范縝，衣冠緒餘，言行舛駮，誇諧里落，喧詬周行。曲學諛聞，未知去代；弄口鳴舌，祇足飾非。乃者，義師近次，縝丁罹艱棘，曾不呼門，墨縗景附，頗同先覺，實奉龍顏。而今黨恊舋餘，飜為矛楯，人而無恒，成茲姦詖。日者，飲至策勳，功微賞厚，出守名邦，入司管轄，苞篚罔遺，而假稱折轅，衣裙所弊，讒激失所，許與疵廢，廷辱民宗。自居樞憲，糾奏寂寞。顧望縱容，無至公之議；惡直醜正，有私訐之談。宜寘之徽纆，肅正國典。臣等參議，請以見事免縝所居官，輒勒外収付廷尉法獄治罪。應諸連逮，委之獄官，以法制從事。縝位應黃紙，臣輒奉白簡。

詔聞可。璽書語縝曰：「亮少乏才能，無聞時輩，昔經冒入羣英，相與豈薄，晚節諂事江祏，為吏部，末恊附梅蟲兒、茹法珍，遂執昬政。比屋罹禍，盡家塗炭，四海沸騰，天下橫潰，此誰之咎！食亂君之祿，不死於治世。亮協固凶黨，作威作福，靡衣玉食，女樂盈房，勢危事逼，自相吞噬。建石首題，啟靡請罪。朕錄其白旗之來，貰其旣往之咎。亮反覆不忠，姦賄彰暴，有何可論，妄相談述？具以狀對。」所詰十條，縝荅支離而已。亮因屏居閉掃，不通賔客。遭母憂，居喪盡禮。

八年，詔起為祕書監，俄加通直散騎常侍，數日遷太常卿。九年，轉中書監，加散騎常侍。其年卒。詔賻錢三萬，布五十匹。謚曰煬子。

張稷字公喬，吳郡人也。父永，宋右光祿大夫。稷所生母遘疾歷時，稷始年十一，夜不解衣而養，永異之。及母亡，毀瘠過人，杖而後起。性踈率，朗悟有才略，與族兄充、融、卷等具知名，時稱之曰：「充融卷稷，是為四張。」起家著作佐郎，不拜。頻居父母憂，六載廬于墓側。服除，為驃騎法曹行參軍，遷外兵參軍。

齊永明中，為剡縣令，略不視事，多為山水遊。會賊唐瑀作亂，稷率厲縣人保全縣境。入為太子洗馬，大司馬東曹掾，建安王友，大司馬從事中郎。武陵王曅為護軍，轉護軍司馬，尋為本州治中。明帝領牧，仍為別駕。時魏寇壽春，以稷為寧朔將軍、軍主，副尚書僕射沈文季鎮豫州。魏衆稱百萬，圍城累日，時經略處分，文季悉委稷焉。軍退，遷平西司馬、寧朔將軍、南平內史。魏又寇雍州，詔以本號都督荊、雍諸軍事。時雍州刺史曹虎度樊城岸，以稷知州事。魏師退，稷還荊州，就拜黃門侍郎，復為司馬、新興永寧二郡太守。郡犯私諱，改永寧為長寧。尋遷司徒司馬，加輔國將軍。及江州刺史陳顯達舉兵反，以本號鎮歷陽、南譙二郡太守，遷鎮南長史、尋陽太守、輔國將軍、行江州事。尋徵還，為持節、輔國將軍、都督北徐州諸軍事、北徐州刺史。出次白下，仍遷都督南兖州諸軍事、南兖州刺史。俄進督北徐、徐、兖、青、冀五州諸軍事，將軍竝如故。永元末，徵為侍中，宿衞宮城。義師至，兼衞尉江淹出奔，稷兼衞尉，副王瑩都督城內諸軍事。

時東昬淫虐，義師圍城已乆，城內思亡而莫有先發。北徐州刺史王珍國就稷謀之，乃使直閤張齊害東昬于含德殿。稷召尚書右僕射王亮等列坐殿前西鍾下，謂曰：「昔桀有昬德，鼎遷于殷；商紂暴虐，鼎遷于周。今獨夫自絕于天，四海已歸聖主，斯實微子去殷之時，項伯歸漢之日，可不勉哉。」乃遣國子博士范雲、舍人裴長穆等使石頭城詣高祖，高祖以稷為侍中、左衞將軍。高祖緫百揆，遷大司馬左司馬。梁臺建，為散騎常侍、中書令。高祖受禪，以功封江安縣侯，邑一千戶。又為侍中、國子祭酒，領驍騎將軍，遷護軍將軍、揚州大中正，以事免。尋為度支尚書、前將軍、太子右衞率，又以公事免。俄為祠部尚書，轉散騎常侍、都官尚書、揚州大中正，以本職知領軍事。尋遷領軍將軍，中正、侯如故。

時魏寇青州，詔假節、行州事。會魏軍退，仍出為散騎常侍、將軍、吴興太守，秩中二千石。下車存問遺老，引其子孫，置之右職，政稱寬恕。進號雲麾將軍，徵尚書左僕射。輿駕將欲如稷宅，以盛暑，留幸僕射省，舊臨幸供具皆酬太官饌直，帝以稷清貧，手詔不受。出為使持節、散騎常侍、都督青冀二州諸軍事、安北將軍、青冀二州刺史。會魏寇朐山，詔稷權頓六里，都督衆軍。還，進號鎮北將軍。

初鬱洲接邊陲，民俗多與魏人交市。及朐山叛，或與魏通，旣不自安矣；且稷寬㢮無防，僚吏頗侵漁之。州人徐道角等夜襲州城，害稷，時年六十三。有司奏削爵土。

稷性烈亮，善與人交。歷官無蓄聚，俸祿皆頒之親故，家無餘財。初去吳興郡，以僕射徵，道由吳，鄉人候稷者滿水陸。稷單裝徑還京師，人莫之識，其率素如此。

稷長女楚瑗，適會稽孔氏，無子歸宗。至稷見害，女以身蔽刃，先父卒。稷子嵊，別有傳。

## 梁書‧卷字令遠，稷從兄也。少以知理著稱，能清言，仕至都官尚書，天監初卒。

王瑩字奉光，琅邪臨沂人也。父懋，光祿大夫、南鄉僖侯。

瑩選尚宋臨淮公主，拜駙馬都尉，除著作佐郎，累遷太子舍人，撫軍功曹，散騎侍郎，司徒左西屬。

齊高帝為驃騎將軍，引為從事中郎。頃之，出為義興太守，代謝超宗。超宗去郡，與瑩交惡，旣還，間瑩於懋。懋言之於朝廷，以瑩供養不足，坐失郡廢棄。乆之，為前軍諮議參軍，中書侍郎，大司馬從事中郎，未拜，丁母憂。服闋，為給事黃門郎，出為宣城太守，遷為驃騎長史。復為黃門侍郎、司馬、太子中庶子，仍遷侍中，父憂去職。服闋，復為侍中，領射聲校尉，又為冠軍將軍、東陽太守。居郡有惠政，遷吳興太守。明帝勤憂庶政，瑩頻處二郡，皆有能名，甚見襃美。還為太子詹事、中領軍。

永元初，政由羣小，瑩守職而不能有所是非。瑩從弟亮旣當朝，於瑩素雖不善，時欲引與同事。遷尚書左僕射，未拜，會護軍崔慧景自京口奉江夏王入伐，瑩假節，率衆拒慧景於湖頭。夜為慧景所襲，衆散，瑩赴水，乘榜入樂遊，因得還臺城。慧景敗，還居領軍府。義師至，復假節，都督宮城諸軍事。建康平，高祖為相國，引瑩為左長史，加冠軍將軍，奉法駕迎和帝于江陵。帝至南州，遜位于別宮。高祖踐阼，遷侍中、撫軍將軍，封建城縣公，邑千戶。尋遷尚書左僕射，侍中、撫軍如故。頃之，為護軍將軍，復遷散騎常侍、中軍將軍、丹陽尹。視事三年，遷侍中、光祿大夫，領左衞將軍。俄遷尚書令、雲麾將軍，侍中如故。累進號左中權將軍，給鼓吹一部。瑩性清慎，居官恭恪，高祖深重之。

天監十五年，遷左光祿大夫、開府儀同三司，丹陽尹、侍中如故。瑩將拜，印工鑄其印，六鑄而龜六毀，旣成，頸空不實，補而用之。居職六日，暴疾卒。贈侍中、左光祿大夫、開府儀同三司。

陳吏部尚書姚察曰：孔子稱「殷有三仁，微子去之，箕子為之奴，比干諫而死。」王亮之居亂世，勢位見矣。其於取捨，何與三仁之異歟？及奉興王，蒙寬政，為佐命，固將愧於心。其自取廢敗，非不幸也。易曰：「非所據而據之，身必危。」亮之進退，失所據矣。惜哉！張稷因機制變，亦其時也。王瑩印章六毀，豈神之害盈乎？

## 梁書‧卷十七 列傳第十一 王珍國　馬仙琕　張齊

	王珍國　馬仙琕　張齊

	王珍國字德重，沛國相人也。父廣之，齊世良將，官至散騎常侍、車騎將軍。

珍國起家冠軍行參軍，累遷虎賁中郎將、南譙太守，治有能名。時郡境苦飢，乃發米散財，以拯窮乏。齊高帝手敕云：「卿愛人治國，甚副吾意也。」永明初，遷桂陽內史，討捕盜賊，境內肅清。罷任還都，路經江州，刺史柳世隆臨渚餞別，見珍國還裝輕素，乃歎曰：「此真可謂良二千石也。」還為大司馬中兵參軍。武帝雅相知賞，每歎曰：「晚代將家子弟，有如珍國者少矣。」復出為安成內史。入為越騎校尉，冠軍長史、鍾離太守。仍遷巴東、建平二郡太守。還為游擊將軍，以父憂去職。

建武末，魏軍圍司州，明帝使徐州刺史裴叔業攻拔渦陽，以為聲援，起珍國為輔國將軍，率兵助焉。魏將楊大眼大衆奄至，叔業懼，棄軍走，珍國率其衆殿，故不至大敗。永泰元年，會稽太守王敬則反，珍國又率衆距之。敬則平，遷寧朔將軍、青冀二州刺史，將軍如故。

義師起，東昬召珍國以衆還京師，入頓建康城。義師至，使珍國出屯朱雀門，為王茂軍所敗，乃入城。仍密遣郄纂奉明鏡獻誠於高祖，高祖斷金以報之。時城中咸思從義，莫敢先發，侍中、衞尉張稷都督衆軍，珍國潛結稷腹心張齊要稷，稷許之。十二月丙寅旦，珍國引稷於衞尉府，勒兵入自雲龍門，即東昬於內殿斬之，與稷會尚書僕射王亮等於西鍾下，使中書舍人裴長穆等奉東昬首歸高祖。以功授右衞將軍，辭不拜；又授徐州刺史，固乞留京師。復賜金帛，珍國又固讓。敕答曰：「昔田子泰固辭絹穀。卿體國情深，良在可嘉。」後因侍宴，帝問曰：「卿明鏡尚存，昔金何在？」珍國答曰：「黃金謹在臣肘，不敢失墜。」復為右衞將軍，加給事中，遷左衞將軍，加散騎常侍。天監初，封灄陽縣侯，邑千戶。除都官尚書，常侍如故。

五年，魏任城王元澄寇鍾離，高祖遣珍國，因問討賊方略。珍國對曰：「臣常患魏衆少，不苦其多。」高祖壯其言，乃假節，與衆軍同討焉。魏軍退，班師。出為使持節、都督梁秦二州諸軍事、征虜將軍、南秦梁二州刺史。會梁州長史夏侯道遷以州降魏，珍國步道出魏興，將襲之，不果，遂留鎮焉。以無功，累表請解，高祖弗許。改封宜陽縣侯，戶邑如前。徵還為員外散騎常侍、太子右衞率，加後軍。頃之，復為左衞將軍。九年，出為使持節、都督湘州諸軍事、信武將軍、湘州刺史。視事四年，徵還為護軍將軍，遷通直散騎常侍、丹陽尹。十四年，卒。詔贈車騎將軍，給鼔吹一部，賻錢十萬，布百匹。謚曰威。子僧度嗣。

馬仙琕字靈馥，扶風郿人也。父伯鸞，宋冠軍司馬。

仙琕少以果敢聞，遭父憂，毀瘠過禮，負土成墳，手植松栢。起家郢州主簿，遷武騎常侍，為小將，隨齊安陸王蕭緬。緬卒，事明帝。永元中，蕭遙光、崔慧景亂，累有戰功，以勳至前將軍。出為龍驤將軍、南汝陰譙二郡太守。會壽陽新陷，魏將王肅侵邊，仙琕力戰，以寡克衆，魏人甚憚之。復以功遷寧朔將軍、豫州刺史。

義師起，四方多響應，高祖使仙琕故人姚仲賔說之，仙琕於軍斬仲賔以徇。義師至新林，仙琕猶持兵於江西，日鈔運漕。建康城陷，仙琕號哭經宿，乃解兵歸罪。高祖勞之曰：「射鉤斬袪，昔人弗忌。卿勿以戮使斷運，苟自嫌絕也。」仙琕謝曰：「小人如失主犬，後主飼之，便復為用。」高祖笑而羙之。俄而仙琕母卒，高祖知其貧，賻給甚厚。仙琕號泣，謂弟仲艾曰：「蒙大造之恩，未獲上報。今復荷殊澤，當與爾以心力自効耳。」

天監四年，王師北討，仙琕每戰，勇冠三軍，當其衝者，莫不摧破。與諸將論議，口未甞言功。人問其故，仙琕曰：「丈夫為時所知，當進不求名，退不逃罪，乃平生願也。何功可論！」授輔國將軍、宋安安蠻二郡太守，遷南義陽太守。累破山蠻，郡境清謐。以功封浛洭縣伯，邑四百戶，仍遷都督司州諸軍事、司州刺史，輔國將軍如故。俄進號貞威將軍。

魏豫州人白早生殺其刺史琅邪王司馬慶曾，自號平北將軍，推鄉人胡遜為刺史，以懸瓠來降。高祖使仙琕赴之，又遣直閤將軍武會超、馬廣率衆為援。仙琕進頓楚王城，遣副將齊苟兒以兵二千助守懸瓠。魏中山王元英率衆十萬攻懸瓠，仙琕遣廣、會超等守三關。十二月，英破懸瓠，執齊苟兒，遂進攻馬廣，又破廣，生擒之，送雒陽。仙琕不能救。會超等亦相次退散，魏軍遂進據三關。仙琕坐徵還，為雲騎將軍。出為仁威司馬，府主豫章王轉號雲麾，復為司馬，加振遠將軍。

十年，朐山民殺琅邪太守劉昕，以城降魏，詔假仙琕節，討之。魏徐州刺史盧昶以衆十餘萬赴焉。仙琕與戰，累破之，昶遁走。仙琕縱兵乘之，魏衆免者十一二，收其兵糧牛馬器械，不可勝數。振旅還京師，遷太子左衞率，進爵為侯，增邑六百戶。十一年，遷持節、督豫北豫霍三州諸軍事、信武將軍、豫州刺史，領南汝陰太守。

初，仙琕幼名仙婢，及長，以「婢」名不典，乃以「玉」代「女」，因成「琕」云。自為將及居州郡，能與士卒同勞逸。身衣不過布帛，所居無帷幕衾屏，行則飲食與厮養最下者同。其在邊境，常單身潛入敵庭，伺知壁壘村落險要處所，故戰多克捷，士卒亦甘心為之用，高祖雅愛仗之。在州四年，卒。贈左衞將軍。謚曰剛。子巖夫嗣。

張齊字子響，馮翊郡人。世居橫桑，或云橫桑人也。少有膽氣。初事荊府司馬垣歷生。歷生酗酒，遇下嚴酷，不甚禮之。歷生罷官歸，吳郡張稷為荊府司馬，齊復從之，稷甚相知重，以為心腹，雖家居細事，皆以任焉。齊盡心事稷，無所辭憚。隨稷歸京師。稷為南兖州，又擢為府中兵參軍，始委以軍旅。

齊永元中，義師起，東昬徵稷歸，都督宮城諸軍事，居尚書省。義兵至，外圍漸急，齊日造王珍國，陰與定計。計定，夜引珍國就稷造膝，齊自執燭以成謀。明旦，與稷、珍國即東昬於內殿，齊手刃焉。明年，高祖受禪，封齊安昌縣侯，邑五百戶，仍為寧朔將軍、歷陽太守。齊手不知書，目不識字，而在郡有清政，吏事甚脩。

天監二年，還為虎賁中郎將。未拜，遷天門太守，寧朔將軍如故。四年，魏將王足寇巴、蜀，高祖以齊為輔國將軍救蜀。未至，足退走，齊進戍南安。七年秋，使齊置大劔、寒冢二戍，軍還益州。其年，遷武旅將軍、巴西太守，尋加征遠將軍。十年，郡人姚景和聚合蠻蜒，抄斷江路，攻破金井。齊討景和於平昌，破之。

初，南鄭沒於魏，乃於益州西置南梁州。州鎮草創，皆仰益州取足。齊上夷獠義租，得米二十萬斛。又立臺傳，興冶鑄，以應贍南梁。

十一年，進假節、督益州外水諸軍。十二年，魏將傅豎眼寇南安，齊率衆距之，豎眼退走。十四年，遷信武將軍、巴西梓潼二郡太守。是歲，葭萌人任令宗因衆之患魏也，殺魏晉壽太守，以城歸款。益州刺史鄱陽王遣齊帥衆三萬，督南梁州長史席宗範諸軍迎令宗。十五年，魏東益州刺史元法僧遣子景隆來拒齊師，南安太守皇甫諶及宗範逆擊之，大破魏軍於葭萌，屠十餘城，魏將丘突、王穆等皆降。而魏更增傅豎眼兵，復來拒戰，齊兵少不利，軍引還，於是葭萌復沒於魏。

齊在益部累年，討擊蠻獠，身無寧歲。其居軍中，能身親勞辱，與士卒同其勤苦。自畫頓舍城壘，皆委曲得其便，調給衣粮資用，人人無所困乏。旣為物情所附，蠻獠亦不敢犯，是以威名行於庸、蜀。巴西郡居益州之半，又當東道衝要，刺史經過，軍府遠涉，多所窮匱。齊緣路聚粮食，種蔬菜，行者皆取給焉。其能濟辦，多此類也。

十七年，遷持節、都督南梁州諸軍事、智武將軍、南梁州刺史。普通四年，遷信武將軍、征西鄱陽王司馬、新興永寧二郡太守。未發而卒，時年六十七。追贈散騎常侍、右衞將軍。賻錢十萬，布百匹。謚曰壯。

陳吏部尚書姚察曰：王珍國、申冑、徐元瑜、李居士，齊末咸為列將，擁彊兵，或面縛請罪，或斬關獻捷；其能後服，馬仙琕而已。仁義何常，蹈之則為君子，信哉！及其臨邊撫衆，雖李牧無以加矣。張齊之政績，亦有異焉。冑、元瑜、居士入梁事迹鮮，故不為之傳。

## 梁書‧卷十八 列傳第十二 張惠紹　馮道根　康絢　昌義之

	張惠紹　馮道根　康絢　昌義之

	張惠紹字德繼，義陽人也。少有武幹。齊明帝時為直閤，後出補竟陵橫桑戍主。永元初，母喪歸葬於鄉里。聞義師起，馳歸高祖，板為中兵參軍，加寧朔將軍、軍主。師次漢口，高祖使惠紹與軍主朱思遠遊遏江中，斷郢、魯二城粮運。郢城水軍主沈難當帥輕舸數十挑戰，惠紹擊破，斬難當，盡獲其軍器。義師次新林、朱雀，惠紹累有戰功。建康城平，遷輔國將軍、前軍，直閤、左細仗主。高祖踐阼，封石陽縣侯，邑五百戶。遷驍騎將軍，直閤、細仗主如故。時東昬餘黨數百人，竊入南北掖門，燒神虎門，害衞尉張弘策。惠紹馳率所領赴戰，斬首數十級，賊乃散走。以功增邑二百戶，遷太子右衞率。

	天監四年，大舉北伐，惠紹與冠軍長史胡辛生、寧朔將軍張豹子攻宿預，執城主馬成龍，送于京師。使部將藍懷恭於水南立城為掎角。俄而魏援大至，敗陷懷恭，惠紹不能守，是夜奔還淮陰，魏復得宿預。六年，魏軍攻鍾離，詔左衞將軍曹景宗督衆軍為援，進據邵陽，惠紹與馮道根、裴邃等攻斷魏連橋，短兵接戰，魏軍大潰。以功增邑三百戶，還為左驍騎將軍。尋出為持節、都督北兖州諸軍事、冠軍將軍、北兖州刺史。魏宿預、淮陽二城內附，惠紹撫納有功，進號智武將軍，益封二百戶。入為衞尉卿，遷左衞將軍。出為持節、都督司州諸軍事、信威將軍、司州刺史、領安陸太守。在州和理，吏民親愛之。

徵還為左衞將軍，加通直散騎常侍，甲仗百人，直衞殿內。十八年，卒，時年六十三。詔曰：「張惠紹志略開濟，幹用貞果。誠懃義始，績聞累任。爰居禁旅，盡心朝夕。奄至殞喪，惻愴于懷。宜追寵命，以彰勳烈。可贈護軍將軍，給鼓吹一部，布百匹，蠟二百斤。謚曰忠。」子澄嗣。

澄初為直閤將軍，丁父憂，起為晉熙太守，隨豫州刺史裴邃北伐，累有戰功，與湛僧智、胡紹世、魚弘並當時之驍將。歷官衞尉卿、太子左衞率。卒官，謚曰愍。

馮道根字巨基，廣平酇人也。少失父，家貧，傭賃以養母。行得甘肥，不敢先食，必遽還以進母。年十三，以孝聞於鄉里。郡召為主簿，辭不就。年十六，鄉人蔡道斑為湖陽戍主，道斑攻蠻錫城，反為蠻所困，道根救之。匹馬轉戰，殺傷甚多，道斑以免，由是知名。

齊建武末，魏主托跋宏寇沒南陽等五郡，明帝遣太尉陳顯達率衆復爭之。師入汋口，道根與鄉里人士以牛酒候軍，因說顯達曰：「汋水迅急，難進易退，魏若守隘，則首尾俱急。不如悉棄船艦於酇城，方道步進，建營相次，鼔行而前。如是，則立破之矣。」顯達不聽，道根猶以私屬從軍。及顯達敗，軍人夜走，多不知山路；道根每及險要，輒停馬指示之，衆賴以全。尋為汋口戍副。

永元中，以母喪還家。聞高祖起義師，乃謂所親曰：「金革奪禮，古人不避，揚名後世，豈非孝乎？時不可失，吾其行矣。」率鄉人子弟勝兵者，悉歸高祖。時有蔡道福為將從軍，高祖使道根副之，皆隷於王茂。茂伐沔，攻郢城，克加湖，道根常為前鋒陷陳。會道福卒於軍，高祖令道根并領其衆。大軍次新林，隨王茂於朱雀航大戰，斬獲尤多。高祖即位，以為驍騎將軍。封增城縣男，邑二百戶。領文德帥，遷游擊將軍。是歲，江州刺史陳伯之反，道根隨王茂討平之。

天監二年，為寧朔將軍、南梁太守，領阜陵城戍。初到阜陵，修城隍，遠斥候，有如敵將至者，衆頗笑之。道根曰：「怯防勇戰，此之謂也。」脩城未畢，會魏將党法宗、傅豎眼率衆二萬，奄至城下，道根塹壘未固，城中衆少，皆失色。道根命廣開門，緩服登城，選精銳二百人，出與魏軍戰，敗之。魏人見意閑，且戰又不利，因退走。是時魏分兵於大小峴、東桑等，連城相持。魏將高祖珍以三千騎軍其間，道根率百騎橫擊破之，獲其鼓角軍儀。於是糧運旣絕，諸軍乃退。遷道根輔國將軍。

豫州刺史韋叡圍合肥，克之，道根與諸軍同進，所在有功。六年，魏攻鍾離，高祖復詔叡救之，道根率衆三千為叡前驅。至徐州，建計據邵陽洲，築壘掘塹，以逼魏城。道根能走馬步地，計馬足以賦功，城隍立辦。及淮水長，道根乘戰艦，攻斷魏連橋數百丈，魏軍敗績。益封三百戶，進爵為伯。還遷雲騎將軍、領直閤將軍，改封豫寧縣，戶邑如前。累遷中權中司馬、右游擊將軍、武旅將軍、歷陽太守。八年，遷貞毅將軍、假節、督豫州諸軍事、豫州刺史、領汝陰太守。為政清簡，境內安定。十一年，徵為太子右衞率。十三年，出為信武將軍、宣惠司馬、新興永寧二郡太守。十四年，徵為員外散騎常侍、右游擊將軍，領朱衣直閤。十五年，為右衞將軍。

道根性謹厚，木訥少言，為將能檢御部曲，所過村陌，將士不敢虜掠。每所征伐，終不言功，諸將讙譁爭競，道根默然而已。其部曲或怨非之，道根喻曰：「明主自鑒功之多少，吾將何事。」高祖嘗指道根示尚書令沈約曰：「此人口不論勳。」約曰：「此陛下之大樹將軍也。」處州郡，和理清靜，為部下所懷。在朝廷，雖貴顯而性儉約，所居宅不營墻屋，無器服侍衞，入室則蕭然如素士之貧賤者。當時服其清退，高祖亦雅重之。微時不學，旣貴，粗讀書，自謂少文，常慕周勃之器重。

十六年，復假節、都督豫州諸軍事、信武將軍、豫州刺史。將行，高祖引朝臣宴別道根於武德殿，召工視道根，使圖其形像。道根踧踖謝曰：「臣所可報國家，惟餘一死；但天下太平，臣恨無可死之地。」豫部重得道根，人皆喜悅。高祖每稱曰：「馮道根所在，能使朝廷不復憶有一州。」

居州少時遇疾，自表乞還朝，徵為散騎常侍、左軍將軍。旣至疾甚，中使累加存問。普通元年正月卒，時年五十八。是日輿駕春祠二廟，旣出宮，有司以聞。高祖問中書舍人朱异曰：「吉凶同日，今行乎？」异對曰：「昔柳莊寢疾，衞獻公當祭，請於尸曰：『有臣柳莊，非寡人之臣，是社稷之臣也，聞其死，請往。』不釋祭服而往，遂以襚之。道根雖未為社稷之臣，亦有勞王室，臨之禮也。」高祖即幸其宅，哭之甚慟。詔曰：「豫寧縣開國伯、新除散騎常侍、領左軍將軍馮道根，奉上能忠，有功不伐，撫人留愛，守邊難犯，祭遵、馮異、郭伋、李牧，不能過也。奄致殞喪，惻愴于懷。可贈信威將軍、左衞將軍，給鼓吹一部。賻錢十萬，布百匹。謚曰威。」子懷嗣。

康絢字長明，華山藍田人也。其先出自康居。初，漢置都護，盡臣西域，康居亦遣侍子待詔於河西，因留為黔首，其後即以康為姓。晉時隴右亂，康氏遷于藍田。絢曾祖因為苻堅太子詹事，生穆，穆為姚萇河南尹。宋永初中，穆舉鄉族三千餘家，入襄陽之峴南，宋為置華山郡藍田縣，寄居于襄陽，以穆為秦、梁二州刺史，未拜，卒。絢世父元隆，父元撫，並為流人所推，相繼為華山太守。

絢少俶儻有志氣，齊文帝為雍州刺史，所辟皆取名家，絢特以才力召為西曹書佐。永明三年，除奉朝請。文帝在東宮，以舊恩引為直後，以母憂去職。服闋，除振威將軍、華山太守。推誠撫循，荒餘悅服。遷前軍將軍，復為華山太守。

永元元年，義兵起，絢舉郡以應高祖，身率敢勇三千人，私馬二百五十匹以從。除西中郎南康王中兵參軍，加輔國將軍。義師方圍張沖於郢城，曠日持久，東昏將吳子陽壁于加湖，軍鋒甚盛，絢隨王茂力攻屠之。自是常領遊兵，有急應赴，斬獲居多。天監元年，封南安縣男，邑三百戶。除輔國將軍、竟陵太守。魏圍梁州，刺史王珍國使請救，絢以郡兵赴之，魏軍退。七年，司州三關為魏所逼，詔假絢節、武旅將軍，率衆赴援。九年，遷假節、督北兖州緣淮諸軍事、振遠將軍、北兖州刺史。及朐山亡徒以城降魏，絢馳遣司馬霍奉伯分軍據嶮，魏軍至，不得越朐城。明年，青州刺史張稷為土人徐道角所殺，絢又遣司馬茅榮伯討平之。徵驃騎臨川王司馬，加左驍騎將軍，尋轉朱衣直閤。十三年，遷太子右衞率，甲仗百人，與領軍蕭景直殿內。

絢身長八尺，容貌絕倫，雖居顯官，猶習武藝。高祖幸德陽殿戲馬，敕絢馬射，撫弦貫的，觀者悅之。其日，上使畫工圖絢形，遣中使持以問絢曰：「卿識此圖不？」其見親如此。

時魏降人王足陳計，求堰淮水以灌壽陽。足引北方童謠曰：「荊山為上格，浮山為下格，潼沱為激溝，併灌鉅野澤。」高祖以為然，使水工陳承伯、材官將軍祖暅視地形，咸謂淮內沙土漂輕，不堅實，其功不可就。高祖弗納，發徐、揚人，率二十戶取三丁以築之。假絢節、都督淮上諸軍事，并護堰作，役人及戰士有衆二十萬。於鍾離南起浮山，北抵巉石，依岸以築土，合脊於中流。十四年，堰將合，淮水漂疾，輒復決潰，衆患之。或謂江淮多有蛟，能乘風雨決壞崖岸，其性惡鐵，因是引東西二治鐵器，大則釜鬲，小則鋘鋤，數千萬斤沉于堰所，猶不能合，乃伐樹為井幹，填以巨石，加土其上。緣淮百里內，岡陵木石，無巨細必盡，負檐者肩上皆穿。夏日疾疫，死者相枕，蠅蟲晝夜聲相合。高祖愍役人淹久，遣尚書右僕射袁昂、侍中謝舉假節慰勞之，并加蠲復。是冬又寒甚，淮、泗盡凍，士卒死者十七八，高祖復遣賜以衣袴。十一月，魏遣將楊大眼揚聲決堰，絢命諸軍撤營露次以待之。遣其子悅挑戰，斬魏咸陽王府司馬徐方興，魏軍小却。十二月，魏遣其尚書僕射李曇定督衆軍來戰，絢與徐州刺史劉思祖等距之。高祖又遣右衞將軍昌義之、太僕卿魚弘文、直閤曹世宗、徐元和相次距守。十五年四月，堰乃成。其長九里，下闊一百四十丈，上廣四十五丈，高二十丈，深十九丈五尺。夾之以堤，并樹杞柳，軍人安堵，列居其上。其水清潔，俯視居人墳墓，了然皆在其下。或人謂絢曰：「四瀆，天所以節宣其氣，不可久塞。若鑿湫東注，則游波寬緩，堰得不壞。」絢然之，開湫東注。又縱反間於魏曰：「梁人所懼開湫，不畏野戰。」魏人信之，果鑿山深五丈，開湫北注，水日夜分流，湫猶不減。其月，魏軍竟潰而歸。水之所及，夾淮方數百里地。魏壽陽城戍稍徙頓於八公山，此南居人散就岡壟。

初，堰起於徐州界，刺史張豹子宣言於境，謂己必尸其事。旣而絢以他官來監作，豹子甚慙。俄而敕豹子受絢節度，每事輒先諮焉，由是遂譖絢與魏交通，高祖雖不納，猶以事畢徵絢。尋以絢為持節、都督司州諸軍事、信武將軍、司州刺史，領安陸太守，增封二百戶。絢還後，豹子不脩堰，至其秋八月，淮水暴長，堰悉壞決，奔流于海，祖暅坐下獄。絢在州三年，大脩城隍，號為嚴政。

十八年，徵為員外散騎常侍，領長水校尉，與護軍韋叡，太子右衞率周捨直殿省。普通元年，除衞尉卿，未拜，卒，時年五十七。輿駕即日臨哭。贈右衞將軍，給鼓吹一部。賻錢十萬，布百匹。謚曰壯。

絢寬和少喜懼，在朝廷，見人如不能言，號為長厚。在省，每寒月見省官襤縷，輒遺以襦衣，其好施如此。子悅嗣。

昌義之，歷陽烏江人也。少有武幹。齊代隨曹武征伐，累有戰功。武為雍州，以義之補防閤，出為馮翊戍主。及武代還，義之留事高祖。時天下方亂，高祖亦厚遇之。義師起，板為輔國將軍、軍主，除建安王中兵參軍。時竟陵芊口有邸閣，高祖遣驅，每戰必捷。大軍次新林，隨王茂於新亭，并朱雀航力戰，斬獲尤多。建康城平，以為直閤將軍、馬右夾轂主。天監元年，封永豐縣侯，邑五百戶。除驍騎將軍。出為盱眙太守。二年，遷假節、督北徐州諸軍事、輔國將軍、北徐州刺史，鎮鍾離。魏寇州境，義之擊破之。三年，進號冠軍將軍，增封二百戶。

四年，大舉北伐，揚州刺史臨川王督衆軍軍洛口，義之以州兵受節度，為前軍，攻魏梁城戍，克之。五年，高祖以征役久，有詔班師，衆軍各退散，魏中山王元英乘勢追躡，攻沒馬頭，城內糧儲，魏悉移之歸北。議者咸曰：「魏運米北歸，當無復南向。」高祖曰：「不然，此必進兵，非其實也。」乃遣土匠脩營鍾離城，敕義之為戰守之備。是冬，英果率其安樂王元道明、平東將軍楊大眼等衆數十萬來寇鍾離。鍾離城北阻淮水，魏人於邵陽洲西岸作浮橋，跨淮通道。英據東岸，大眼據西岸，以攻城。時城中衆纔三千人，義之督帥，隨方抗禦。魏軍乃以車載土填塹，使其衆負土隨之，嚴騎自後蹙焉，人有未及回者，因以土迮之，俄而塹滿。英與大眼躬自督戰，晝夜苦攻，分番相代，墜而復升，莫有退者。又設飛樓及衝車撞之，所值城土輒頹落。義之乃以泥補缺，衝車雖入而不能壞。義之善射，其被攻危急之處，輒馳往救之，每彎弓所向，莫不應弦而倒。一日戰數十合，前後殺傷者萬計，魏軍死者與城平。

六年四月，高祖遣曹景宗、韋叡帥衆二十萬救焉，旣至，與魏戰，大破之，英、大眼等各脫身奔走。義之因率輕兵追至洛口而還，斬首俘生，不可勝計。以功進號軍師將軍，增封二百戶，遷持節、督青冀二州諸軍事、征虜將軍、青冀二州刺史。未拜，改督南兖兖徐青冀五州諸軍事、輔國將軍、南兖州刺史。坐禁物出藩，為有司所奏免。其年，補朱衣直閤，除左驍騎將軍，直閤如故。遷太子右衞率，領越騎校尉，假節。八年，出為持節、督湘州諸軍事、征遠將軍、湘州刺史。九年，以本號還朝，俄為司空臨川王司馬，將軍如故。十年，遷右衞將軍。十三年，徙為左衞將軍。

是冬，高祖遣太子右衞率康絢督衆軍作荊山堰。明年，魏遣將李曇定大衆逼荊山，揚聲欲決堰，詔假義之節，帥太僕卿魚弘文、直閤將軍曹世宗、徐元和等救絢，軍未至，絢等已破魏軍。魏又遣大將李平攻峽石，圍直閤將軍趙祖悅，義之又率朱衣直閤王神念等救之。時魏兵盛，神念攻峽石浮橋不能克，故援兵不得時進，遂陷峽石。義之班師，為有司所奏，高祖以其功臣，不問也。

十五年，復以為使持節、都督湘州諸軍事、信威將軍、湘州刺史。其年，改授都督北徐州緣淮諸軍事、平北將軍、北徐州刺史。義之性寬厚，為將能撫御，得人死力，及居藩任，吏民安之。俄給鼓吹一部，改封營道縣侯，邑戶如先。普通三年，徵為護軍將軍，鼓吹如故。四年十月，卒。高祖深痛惜之，詔曰：「護軍將軍、營道縣開國侯昌義之，幹略沈濟，志懷寬隱，誠著運始，効彰邊服。方申爪牙，寄以禁旅；奄至殞喪，惻愴于懷。可贈散騎常侍、車騎將軍，并鼓吹一部。給東園祕器，朝服一具。賻錢貳萬，布二百匹，蠟二百斤。謚曰烈。」

子寶業嗣，官至直閤將軍、譙州刺史。

陳吏部尚書姚察曰：張惠紹、馮道根、康絢、昌義之，初起從上，其功則輕。及羣盜焚門，而惠紹以力戰顯；合肥、邵陽之逼，而道根、義之功多；浮山之役起，而康絢典其事：互有厥勞，寵進宜矣。先是鎮星守天江而堰興，及退舍而堰決，非徒人事，有天道矣。

## 梁書‧卷十九 列傳第十三 宗夬　劉坦　樂藹

	宗夬　劉坦　樂藹

	宗夬字明敭，南陽涅陽人也，世居江陵。祖炳，宋時徵太子庶子不就，有高名。父繁，西中郎諮議參軍。

夬少勤學，有局幹。弱冠，舉郢州秀才，歷臨川王常侍、驃騎行參軍。齊司徒竟陵王集學士於西邸，並見圖畫，夬亦預焉。永明中，與魏和親，敕夬與尚書殿中郎任昉同接魏使，皆時選也。

武帝嫡孫南郡王居西州，以夬管書記，夬旣以筆札被知，亦以貞正見許，故任焉。俄而文惠太子薨，王為皇太孫，夬仍管書記。及太孫即位，多失德，夬頗自疏，得為秣陵令，遷尚書都官郎。隆昌末，少帝見誅，寵舊多罹其禍，惟夬及傅昭以清正免。

明帝即位，以夬為郢州治中，有名稱職，以父老去官還鄉里。南康王為荊州刺史，引為別駕。義師起，遷西中郎諮議參軍，別駕如故。時西土位望，惟夬與同郡樂藹、劉坦為州人所推信，故領軍將軍蕭穎冑深相委仗，每事諮焉。高祖師發雍州，穎冑遣夬出自楊口，面稟經略，并護送軍資，高祖甚禮之。中興初，遷御史中丞，以父憂去職。起為冠軍將軍、衞軍長史。天監元年，遷征虜長史、東海太守，將軍如故。二年，徵為太子右衞率。是冬，遷五兵尚書，參掌大選。三年，卒，時年四十九。子曜卿嗣。

夬從弟岳，有名行，州里稱之，出於夬右。仕歷尚書庫部郎，郢州治中，北中郎錄事參軍事。

劉坦字德度，南陽安衆人也，晉鎮東將軍喬之七世孫。坦少為從兄虬所知。齊建元初，為南郡王國常侍，尋補孱陵令，遷南中郎錄事參軍，所居以幹濟稱。

南康王為荊州刺史，坦為西中郎中兵參軍，領長流。義師起，遷諮議參軍。時輔國將軍楊公則為湘州刺史，帥師赴夏口，西朝議行州事者，坦謂衆曰：「湘境人情，易擾難信。若專用武士，則百姓畏侵漁；若遣文人，則威略不振。必欲鎮靜一州城，軍民足食，則無踰老臣。先零之役，竊以自許。」遂從之。乃除輔國長史、長沙太守，行湘州事。坦嘗在湘州，多舊恩，道迎者甚衆。下車簡選堪事吏，分詣十郡，悉發人丁，運租米三十餘萬斛，致之義師，資糧用給。

時東昏遣安成太守劉希祖破西臺所選太守范僧簡於平都，希祖移檄湘部，於是始興內史王僧粲應之。邵陵人逐其內史褚洊，永陽人周暉起兵攻始安郡，並應僧粲。桂陽人邵曇弄、鄧道介報復私讎，因合黨亦同焉。僧粲自號平西將軍、湘州刺史，以永陽人周舒為謀主，師于建寧。自是湘部諸郡悉皆蜂起，惟臨湘、湘陰、瀏陽、羅四縣猶全。州人咸欲汎舟逃走，坦悉聚船焚之，遣將尹法略距僧粲，相持未決。前湘州鎮軍鍾玄紹潛謀應僧粲，要結士庶數百人，皆連名定計，刻日反州城。坦聞其謀，偽為不知，因理訟至夜，而城門遂不閉，以疑之。玄紹未及發，明旦詣坦問其故。坦久留與語，密遣親兵收其家書，玄紹在坐未起，而收兵已報具得其文書本末，玄紹即首伏，於坐斬之。焚其文書，其餘黨悉無所問，衆愧且服，州部遂安。法略與僧粲相持累月，建康城平，公則還州，羣賊始散。

天監初，論功封荔浦縣子，邑三百戶。遷平西司馬、新興太守。天監三年，遷西中郎長史，卒，時年六十二。子泉嗣。

樂藹字蔚遠，南陽淯陽人，晉尚書令廣之六世孫，世居江陵。其舅雍州刺史宗愨，嘗陳器物，試諸甥姪。藹時尚幼，而所取惟書，愨由此奇之。又取史傳各一卷授藹等，使讀畢，言所記。藹略讀具舉，愨益善之。

宋建平王景素為荊州刺史，辟為主簿。景素為南徐州，復為征北刑獄參軍，遷龍陽相。以父憂去職，吏民詣州請之，葬訖起焉。時齊豫章王嶷為武陵太守，雅善藹為政，及嶷為荊州刺史，以藹為驃騎行參軍、領州主簿，參知州事。嶷嘗問藹風土舊俗，城隍基跱，山川險易，藹隨問立對，若按圖牒，嶷益重焉。州人嫉之，或譖藹廨門如市，嶷遣覘之，方見藹閉閣讀書。嶷還都，以藹為太尉刑獄參軍，典書記，遷枝江令。還為大司馬中兵參軍，轉署記室。

永明八年，荊州刺史巴東王子響稱兵反，旣敗，焚燒府舍，官曹文書，一時蕩盡。武帝引見藹，問以西事，藹上對詳敏，帝悅焉。用為荊州治中，敕付以脩復府州事。藹還州，繕脩廨署數百區，頃之咸畢，而役不及民。荊部以為自晉王忱移鎮以來府舍，未之有也。

九年，豫章王嶷薨，藹解官赴喪，率荊、湘二牧故吏，建碑墓所。累遷車騎平西錄事參軍、步兵校尉，求助戍西歸。

南康王為西中郎，以藹為諮議參軍。義師起，蕭穎冑引藹及宗夬、劉坦，任以經略。梁臺建，遷鎮軍司馬、中書侍郎、尚書左丞。時營造器甲，舟艦軍糧，及朝廷儀憲，悉資藹焉。尋遷給事黃門侍郎，左丞如故。和帝東下，道兼衞尉卿。

天監初，遷驍騎將軍、領少府卿；俄遷御史中丞，領本州大中正。初，藹發江陵，無故於船得八車輻，如中丞健步避道者，至是果遷焉。藹性公彊，居憲臺甚稱職。時長沙宣武王將葬，而車府忽於庫失油絡，欲推主者。藹曰：「昔晉武庫火，張華以為積油萬匹必然。今庫若有灰，非吏罪也。」旣而檢之，果有積灰，時稱其博物弘恕焉。

二年，出為持節、督廣交越三州諸軍、冠軍將軍、平越中郎將、廣州刺史。前刺史徐元瑜罷歸，道遇始興人士反，逐內史崔睦舒，因掠元瑜財產。元瑜走歸廣州，借兵於藹，託欲討賊，而實謀襲藹。藹覺之，誅元瑜。尋進號征虜將軍，卒官。

藹姊適徵士同郡劉虬，亦明識有禮訓。藹為州，迎姊居官舍，參分祿秩，西土稱之。

子法才，字元備，幼與弟法藏俱有美名。少遊京師，造沈約，約見而稱之。齊和帝為相國，召為府參軍，鎮軍蕭穎冑辟主簿。梁臺建，除起部郎。天監二年，藹出鎮嶺表，法才留任京邑，遷金部郎，父憂去官。服闋，除中書通事舍人，出為本州別駕。入為通直散騎侍郎，復掌通事，遷尚書右丞。晉安王為荊州，重除別駕從事史。復徵為尚書右丞，出為招遠將軍、建康令。不受俸秩，比去任，將至百金，縣曹啟輸臺庫。高祖嘉其清節，曰：「居職若斯，可以為百城表矣。」即日遷太府卿。尋除南康內史，恥以讓俸受名，辭不拜。俄轉雲騎將軍、少府卿。出為信武長史、江夏太守。因被代，表便道還鄉。至家，割宅為寺，棲心物表。皇太子以法才舊臣，累有優令，召使東下，未及發而卒，時年六十三。

陳吏部尚書姚察曰：蕭穎冑起大州之衆以會義，當其時，人心未之能悟。此三人者，楚之鎮也。經營締構，蓋有力焉。方面之功，坦為多矣；當官任事，藹則兼之。咸登寵秩，宜乎！

## 梁書‧卷二十 列傳第十四 劉季連　陳伯之

	劉季連　陳伯之

	劉季連字惠續，彭城人也。父思考，以宋高祖族弟顯於宋世，位至金紫光祿大夫。季連有名譽，早歷清官。齊高帝受禪，悉誅宋室近屬，將及季連等，太宰褚淵素善之，固請乃免。

建元中，季連為尚書左丞。永明初，出為江夏內史，累遷平南長沙內史，冠軍長史、廣陵太守，並行府州事。入為給事黃門侍郎，轉太子中庶子。建武中，又出為平西蕭遙欣長史、南郡太守。時明帝諸子幼弱，內親則仗遙欣兄弟，外親則倚后弟劉暄、內弟江祏。遙欣之鎮江陵也，意寄甚隆；而遙欣至州，多招賔客，厚自封殖，明帝甚惡之。季連族甥琅邪王會為遙欣諮議參軍，美容貌，頗才辯，遙欣遇之甚厚。會多所傲忽，於公座與遙欣競侮季連，季連憾之，乃密表明帝，稱遙欣有異跡，明帝納焉，乃以遙欣為雍州刺史。明帝心德季連，四年，以為輔國將軍、益州刺史，令據遙欣上流。季連父，宋世為益州，貪鄙無政績，州人猶以義故，善待季連。季連下車，存問故老，撫納新舊，見父時故吏，皆對之流涕。辟遂寧人龔愜為府主簿。愜，龔穎之孫，累世有學行，故引焉。

東昏即位，永元元年，徵季連為右衞將軍，道斷不至。季連聞東昏失德，京師多故，稍自驕矜。本以文吏知名，性忌而褊狹，至是遂嚴愎酷狠，土人始懷怨望。其年九月，季連因聚會，發人丁五千人，聲以講武，遂遣中兵參軍宋買率之以襲中水。穰人李託豫知之，設備守險，買與戰不利，退州，郡縣多叛亂矣。是月，新城人趙續伯殺五城令，逐始平太守。十月，晉原人樂寶稱、李難當殺其太守，寶稱自號南秦州刺史，難當益州刺史。十二月，季連遣參軍崔茂祖率衆二千討之，齎三日糧。值歲大寒，羣賊相聚，伐樹塞路，軍人水火無所得，大敗而還，死者十七八。明年正月，新城人帛養逐遂寧太守譙希淵。三月，巴西人雍道晞率羣賊萬餘逼巴西，去郡數里，道晞稱鎮西將軍，號建義。巴西太守魯休烈與涪令李膺嬰城自守，季連遣中兵參軍李奉伯率衆五千救之。奉伯至，與郡兵破擒道晞，斬之涪市。奉伯因獨進巴西之東鄉討餘賊。李膺止之曰：「卒惰將驕，乘勝履險，非良策也。不如小緩，更思後計。」奉伯不納，悉衆入山，大敗而出，遂奔還州。六月，江陽人程延期反，殺太守何法藏。魯休烈懼不自保，奔投巴東相蕭慧訓。十月，巴西人趙續伯又反，有衆二萬，出廣漢，乘佛輿，以五綵裹青石，誑百姓云：「天與我王印，當王蜀。」愚人從之者甚衆。季連進討之，遣長史趙越常前驅。兵敗，季連復遣李奉伯由涪路討之。奉伯別軍自潺亭與大軍會於城，進攻其柵，大破之。

時會稽人石文安字守休，隱居鄉里，專行禮讓，代季連為尚書左丞，出為江夏內史，又代季連入為御史中丞，與季連相善。子仲淵字欽回，聞義師起，率鄉人以應高祖。天監初，拜郢州別駕，從高祖平京邑。

明年春，遣左右陳建孫送季連弟通直郎子淵及季連二子使蜀，喻旨慰勞。季連受命，飭還裝。高祖以西臺將鄧元起為益州刺史。元起，南郡人。季連為南郡之時，素薄元起。典籤朱道琛者，嘗為季連府都錄，無賴小人，有罪，季連欲殺之，逃叛以免。至是說元起曰：「益州亂離已久，公私府庫必多秏失，劉益州臨歸空竭，豈辦復能遠遣候遞。道琛請先使檢校，緣路奉迎；不然，萬里資糧未易可得。」元起許之。道琛旣至，言語不恭，又歷造府州人士，見器物輒奪之，有不獲者，語曰：「會當屬人，何須苦惜。」於是軍府大懼，謂元起至必誅季連，禍及黨與，競言之於季連。季連亦以為然；又惡昔之不禮元起也，益憤懣。司馬朱士略說季連，求為巴西郡，留三子為質，季連許之。頃之，季連遂召佐史，矯稱齊宣德皇后令，聚兵復反，收朱道琛殺之。書報朱士略，兼召李膺。膺、士略並不受使。使歸，元起收兵於巴西以待之，季連誅士略三子。

天監元年六月，元起至巴西，季連遣其將李奉伯等拒戰。兵交，互有得失，久之，奉伯乃敗退還成都。季連驅略居人，閉城固守。元起稍進圍之。是冬，季連城局參軍江希之等謀以城降，不果，季連誅之。蜀中喪亂已二年矣，城中食盡，升米三千，亦無所糴，餓死者相枕。其無親黨者，又殺而食之。季連食粥累月，飢窘無計。二年正月，高祖遣主書趙景悅宣詔降季連，季連肉袒請罪。元起遷季連于城外，俄而造焉，待之以禮。季連謝曰：「早知如此，豈有前日之事。」元起誅李奉伯并諸渠帥，送季連還京師。季連將發，人莫之視，惟龔愜送焉。

初，元起在道，懼事不集，無以為賞，士之至者，皆許以辟命，於是受別駕、治中檄者，將二千人。

季連旣至，詣闕謝，高祖引見之。季連自東掖門入，數步一稽顙，以至高祖前。高祖笑謂曰：「卿欲慕劉備而曾不及公孫述，豈無臥龍之臣乎。」季連復稽顙謝。赦為庶人。四年正月，因出建陽門，為蜀人藺道恭所殺。季連在蜀，殺道恭父，道恭出亡，至是而報復焉。

陳伯之，濟陰睢陵人也。幼有膂力。年十三四，好著獺皮冠，帶刺刀，候伺鄰里稻熟，輒偷刈之。嘗為田主所見，呵之云：「楚子莫動！」伯之謂田主曰：「君稻幸多，一檐何苦？」田主將執之，伯之因杖刀而進，將刺之，曰：「楚子定何如！」田主皆反走，伯之徐檐稻而歸。及年長，在鍾離數為劫盜，嘗授面覘人船，船人斫之，獲其左耳。後隨鄉人車騎將軍王廣之，廣之愛其勇，每夜臥下榻，征伐嘗自隨。

齊安陸王子敬為南兖州，頗持兵自衞。明帝遣廣之討子敬，廣之至歐陽，遣伯之先驅，因城開，獨入斬子敬。又頻有戰功，以勳累遷為冠軍將軍、驃騎司馬，封魚復縣伯，邑五百戶。

義師起，東昏假伯之節、督前驅諸軍事、豫州刺史，將軍如故。尋轉江州，據尋陽以拒義軍。郢城平，高祖得伯之幢主蘇隆之，使說伯之，即以為安東將軍、江州刺史。伯之雖受命，猶懷兩端，偽云「大軍未須便下」。高祖謂諸將曰：「伯之此答，其心未定，及其猶豫，宜逼之。」衆軍遂次尋陽，伯之退保南湖，然後歸附。進號鎮南將軍，與衆俱下。伯之頓籬門，尋進西明門。建康城未平，每降人出，伯之輒喚與耳語。高祖恐其復懷翻覆，密語伯之曰：「聞城中甚忿卿舉江州降，欲遣刺客中卿，宜以為慮。」伯之未之信。會東昏將鄭伯倫降，高祖使伯倫過伯之，謂曰：「城中甚忿卿，欲遣信誘卿以封賞。須卿復降，當生割卿手腳；卿若不降，復欲遣刺客殺卿。宜深為備。」伯之懼，自是無異志矣。力戰有功。城平，進號征南將軍，封豐城縣公，邑二千戶，遣還之鎮。

伯之不識書，及還江州，得文牒辭訟，惟作大諾而已。有事，典籤傳口語，與奪決於主者。

伯之與豫章人鄧繕、永興人戴永忠並有舊，繕經藏伯之息英免禍，伯之尤德之。及在州，用繕為別駕，永忠記室參軍。河南褚緭，京師之薄行者，齊末為揚州西曹，遇亂居閭里；而輕薄互能自致，惟緭獨不達。高祖即位，緭頻造尚書范雲，雲不好緭，堅距之。緭益怒，私語所知曰：「建武以後，草澤底下，悉化成貴人，吾何罪而見棄。今天下草創，饑饉不已，喪亂未可知。陳伯之擁彊兵在江州，非代來臣，有自疑意；且熒惑守南斗，詎非為我出。今者一行，事若無成，入魏，何遽減作河南郡。」於是遂投伯之書佐王思穆事之，大見親狎。及伯之鄉人朱龍符為長流參軍，並乘伯之愚闇，恣行姦險，刑政通塞，悉共專之。

伯之子虎牙，時為直閤將軍，高祖手疏龍符罪，親付虎牙，虎牙封示伯之；高祖又遣代江州別駕鄧繕，伯之並不受命。答高祖曰：「龍符驍勇健兒，鄧繕事有績効，臺所遣別駕，請以為治中。」繕於是日夜說伯之云：「臺家府庫空竭，復無器仗，三倉無米，東境饑流，此萬代一時也，機不可失。」緭、永忠等每贊成之。伯之謂繕：「今段啟卿，若復不得，便與卿共下使反。」高祖敕部內一郡處繕，伯之於是集府州佐史謂曰：「奉齊建安王教，率江北義勇十萬，已次六合，見使以江州見力運糧速下。我荷明帝厚恩，誓死以報，今便纂嚴備辦。」使緭詐為蕭夤書，以示僚佐。於廳事前為壇，殺牲以盟，伯之先飲，長史已下次第歃血。緭說伯之曰：「今舉大事，宜引衆望。程元沖不與人同心；臨川內史王觀，僧虔之孫，人身不惡，便可召為長史，以代元沖。」伯之從之，仍以緭為尋陽太守，加討逆將軍；永忠輔義將軍；龍符為豫州刺史，率五百人守大雷。大雷戍主沈慧休，鎮南參軍李延伯。又遣鄉人孫隣、李景受龍符節度，隣為徐州，景為郢州。豫章太守鄭伯倫起郡兵距守。程元沖旣失職，於家合率數百人，使伯之典籤呂孝通、戴元則為內應。伯之每旦常作伎，日晡輒臥，左右仗身皆休息。元沖因其解弛，從北門入，徑至廳事前。伯之聞叫聲，自率出盪，元沖力不能敵，走逃廬山。

初，元沖起兵，要尋陽張孝季，孝季從之。旣敗，伯之追孝季不得，得其母郎氏，蠟灌殺之。遣信還都報虎牙兄弟，虎牙等走盱眙，盱眙人徐安、莊興紹、張顯明邀擊之，不能禁，反見殺。高祖遣王茂討伯之。伯之聞茂來，謂緭等曰：「王觀旣不就命，鄭伯倫又不肯從，便應空手受困。今先平豫章，開通南路，多發丁力，益運資糧，然後席卷北向，以撲飢疲之衆，不憂不濟也。」乃留鄉人唐蓋人守城，遂相率趣豫章。太守鄭伯倫堅守，伯之攻之不能下。王茂前軍旣至，伯之表裏受敵，乃敗走，間道亡命出江北，與子虎牙及褚緭俱入魏。魏以伯之為使持節、散騎常侍、都督淮南諸軍事、平南將軍、光祿大夫、曲江縣侯。

天監四年，詔太尉、臨川王宏率衆軍北討，宏命記室丘遲私與伯之書曰：

　　陳將軍足下無恙，幸甚。將軍勇冠三軍，才為世出。棄䴏雀之小志，慕鴻鵠以高翔。昔因機變化，遭逢明主，立功立事，開國承家，朱輪華轂，擁旄萬里，何其壯也！如何一旦為奔亡之虜，聞鳴鏑而股戰，對穹廬以屈膝，又何劣耶？尋君去就之際，非有他故，直以不能內審諸己，外受流言，沉迷猖蹶，以至於此。聖朝赦罪論功，棄瑕錄用，收赤心於天下，安反側於萬物，將軍之所知，非假僕一二談也。朱鮪涉血於友于，張繡倳刃於愛子，漢主不以為疑，魏君待之若舊。況將軍無昔人之罪，而勳重於當代。

　　夫迷塗知反，往哲是與；不遠而復，先典攸高。主上屈法申恩，吞舟是漏。將軍松柏不翦，親戚安居；高臺未傾，愛妾尚在。悠悠爾心，亦何可述。今功臣名將，鴈行有序。懷黃佩紫，贊帷幄之謀；乘軺建節，奉疆埸之任。並刑馬作誓，傳之子孫。將軍獨靦顏借命，驅馳異域，寧不哀哉！

　　夫以慕容超之強，身送東市；姚泓之盛，面縛西都。故知霜露所均，不育異類；姬漢舊邦，無取雜種。北虜僭盜中原，多歷年所，惡積禍盈，理至燋爛。況偽孽昏狡，自相夷戮，部落攜離，酋豪猜貳，方當繫頸蠻邸，懸首藁街。而將軍魚游於沸鼎之中，鷰巢於飛幕之上，不亦惑乎！

　　暮春三月，江南草長，雜花生樹，羣鸚亂飛。見故國之旗鼓，感平生於疇日，撫弦登陴，豈不愴恨。所以廉公之思趙將，吳子之泣西河，人之情也。將軍獨無情哉！想早勵良圖，自求多福。

伯之乃於壽陽擁衆八千歸。虎牙為魏人所殺。伯之旣至，以為使持節、都督西豫州諸軍事、平北將軍、西豫州刺史，永新縣侯，邑千戶。未之任，復以為通直散騎常侍、驍騎將軍，又為太中大夫。久之，卒於家。其子猶有在魏者。

褚緭在魏，魏人欲擢用之。魏元會，緭戲為詩曰：「帽上著籠冠，袴上著朱衣，不知是今是，不知非昔非。」魏人怒，出為始平太守。日日行獵，墮馬死。

史臣曰：劉季連之文吏小節，而不能以自保全，習亂然也。陳伯之小人而乘君子之器，羣盜又誣而奪之，安能長久矣。

## 梁書‧卷二十一 列傳第十五 王瞻　王志　王峻　王暕子訓

	王瞻　王志　王峻　王暕子訓　王泰　王份孫錫　僉　張充　柳惲　蔡撙　江蒨

	王瞻字思範，琅邪臨沂人，宋太保弘從孫也。祖栁，光祿大夫、東亭侯。父猷，廷尉卿。瞻年數歲，嘗從師受業，時有伎經其門，同學皆出觀，瞻獨不視，習誦如初。從父尚書僕射僧達聞而異之，謂瞻父曰：「吾宗不衰，寄之此子。」年十二，居父憂，以孝聞。服闋，襲封東亭侯。

	瞻幼時輕薄，好逸遊，為閭里所患。及長，頗折節有士操，涉獵書記，於棊射尤善。

起家箸作佐郎，累遷太子舍人、太尉主簿、太子洗馬。頃之，出為鄱陽內史，秩滿，授太子中舍人。又為齊南海王友，尋轉司徒竟陵王從事中郎，王甚相賔禮。南海王為護軍將軍，瞻為長史。又出補徐州別駕從事史，遷驃騎將軍王晏長史。晏誅，出為晉陵太守。瞻潔己為政，妻子不免飢寒。時大司馬王敬則舉兵作亂，路經晉陵，郡民多附敬則，軍敗，臺軍討賊黨，瞻言於朝曰：「愚人易動，不足窮法。」明帝許之，所全活者萬數。徵拜給事黃門侍郎，撫軍建安王長史，御史中丞。

高祖霸府開，以瞻為大司馬相國諮議參軍，領錄事。梁臺建，為侍中，遷左民尚書，俄轉吏部尚書。瞻性率亮，居選部，所舉多行其意。頗嗜酒，每飲或彌日，而精神益朗，贍不廢簿領。高祖每稱瞻有三術，射、棊、酒也。尋加左軍將軍，以疾不拜，仍為侍中，領驍騎將軍，未拜，卒，時年四十九。謚康侯。子長玄，箸作佐郎，早卒。

王志字次道，琅邪臨沂人。祖曇首，宋左光祿大夫、豫寧文侯；父僧虔，齊司空、簡穆公：並有重名。

志年九歲，居所生母憂，哀容毀瘠，為中表所異。弱冠，選尚宋孝武女安固公主，拜駙馬都尉、祕書郎。累遷太尉行參軍，太子舍人，武陵王文學。褚淵為司徒，引志為主簿。淵謂僧虔曰：「朝廷之恩，本為殊特，所可光榮，在屈賢子。」累遷鎮北竟陵王功曹史、安陸南郡二王友。入為中書侍郎。尋除宣城內史，清謹有恩惠。郡民張倪、吳慶爭田，經年不決。志到官，父老乃相謂曰：「王府君有德政，吾曹鄉里乃有此爭。」倪、慶因相攜請罪，所訟地遂為閑田。徵拜黃門侍郎，尋遷吏部侍郎。出為寧朔將軍、東陽太守。郡獄有重囚十餘人，冬至日悉遣還家，過節皆返，惟一人失期，獄司以為言。志曰：「此自太守事。主者勿憂。」明旦，果自詣獄，辭以婦孕，吏民益歎服之。視事三年，齊永明二年，入為侍中，未拜，轉吏部尚書，在選以和理稱。崔慧景平，以例加右軍將軍，封臨汝侯，固讓不受，改領右衛將軍。

義師至，城內害東昬，百僚署名送其首。志聞而歎曰：「冠雖弊，可加足乎？」因取庭中樹葉挼服之，偽悶，不署名。高祖覽牋無志署，心嘉之，弗以讓也。霸府開，以志為右軍將軍、驃騎大將軍長史。梁臺建，遷散騎常侍、中書令。

天監元年，以本官領前軍將軍。其年，遷冠軍將軍、丹陽尹。為政清靜，去煩苛。京師有寡婦無子，姑亡，舉債以斂葬，旣葬而無以還之，志愍其義，以俸錢償焉。時年饑，每旦為粥於郡門，以賦百姓，民稱之不容口。三年，為散騎常侍、中書令，領游擊將軍。志為中書令，及居京尹，便懷止足。常謂諸子姪曰：「謝莊在宋孝武世，位止中書令，吾自視豈可以過之。」因多謝病，簡通賔客。遷前將軍、太常卿。六年，出為雲麾將軍、安西始興王長史、南郡太守。明年，遷軍師將軍、平西鄱陽郡王長史、江夏太守，並加秩中二千石。九年，遷為散騎常侍、金紫光祿大夫。十二年，卒，時年五十四。

志善草隸，當時以為楷法。齊游擊將軍徐希秀亦號能書，常謂志為「書聖」。

志家世居建康禁中里馬蕃巷，父僧虔以來，門風多寬恕，志尤惇厚。所歷職，不以罪咎劾人。門下客嘗盜脫志車𨏥賣之，志知而不問，待之如初。賔客游其門者，專覆其過而稱其善。兄弟子姪皆篤實謙和，時人號馬蕃諸王為長者。普通四年，志改葬，高祖厚賻賜之，追謚曰安。有五子，緝、休、諲、操、素，並知名。

王峻字茂遠，琅邪臨沂人。曾祖敬弘，有重名於宋世，位至左光祿大夫、開府儀同三司。祖瓚之，金紫光祿大夫。父秀之，吳興太守。

峻少美風姿，善舉止。起家箸作佐郎，不拜，累遷中軍廬陵王法曹行參軍，太子舍人，邵陵王文學，太傅主簿。府主齊竟陵王子良甚相賞遇。遷司徒主簿，以父憂去職。服闋，除太子洗馬，建安王友。出為寧遠將軍、桂陽內史。會義師起，上流諸郡多相驚擾，峻閉門靜坐，一郡帖然，百姓賴之。

天監初，還除中書侍郎。高祖甚悅其風采，與陳郡謝覽同見賞擢。俄遷吏部，當官不稱職，轉征虜安成王長史，又為太子中庶子、游擊將軍。出為宣城太守，為政清和，吏民安之。視事三年，徵拜侍中，遷度支尚書。又以本官兼起部尚書，監起太極殿。事畢，出為征遠將軍、平西長史、南郡太守。尋為智武將軍、鎮西長史、蜀郡太守。還為左民尚書，領步兵校尉。遷吏部尚書，處選甚得名譽。

峻性詳雅，無趣競心。嘗與謝覽約，官至侍中，不復謀進仕。覽自吏部尚書出為吳興郡，平心不畏彊禦，亦由處世之情旣薄故也。峻為侍中以後，雖不退身，亦淡然自守，無所營務。乆之，以疾表解職，遷金紫光祿大夫，未拜。普通二年，卒，時年五十六，謚惠子。

子琮，玩。琮為國子生，尚始興王女繁昌縣主，不慧，為學生所嗤，遂離婚。峻謝王，王曰：「此自上意，僕極不願如此。」峻曰：「臣太祖是謝仁祖外孫，亦不藉殿下姻媾為門戶。」

王暕字思晦，琅邪臨沂人。父儉，齊太尉、南昌文憲公。

暕年數歲，而風神警拔，有成人之度。時文憲作宰，賔客盈門，見暕相謂曰：「公才公望，復在此矣。」弱冠，選尚淮南長公主，拜駙馬都尉，除員外散騎侍郎，不拜，改授晉安王文學，遷廬陵王友、祕書丞。明帝詔求異士，始安王遙光表薦暕及東海王僧孺曰：「臣聞求賢暫勞，垂拱永逸，方之疏壤，取類導川。伏惟陛下道隱旒纊，信充符璽，白駒空谷，振鷺在庭；猶懼隱鱗卜祝，藏器屠保，物色關下，委裘河上。非取製於一狐，諒求味於兼采。而五聲倦響，九工是詢；寢議廟堂，借聽輿皁。臣位任隆重，義兼邦家，實欲使名實不違，徼幸路絕。勢門上品，猶當格以清談；英俊下僚，不可限以位貌。竊見祕書丞琅邪王暕，年二十一，七葉重光，海內冠冕，神清氣茂，允迪中和。叔寶理遣之談，彥輔名教之樂，故以暉映先達，領袖後進。居無塵雜，家有賜書；辭賦清新，屬言玄遠；室邇人曠，物踈道親。養素丘園，台階虛位；庠序公朝，萬夫傾首。豈徒荀令可想，李公不亡而已哉！乃東序之祕寶，瑚璉之茂器。」除驃騎從事中郎。

高祖霸府開，引為戶曹屬，遷司徒左長史。天監元年，除太子中庶子，領驍騎將軍，入為侍中。出為寧朔將軍、中軍長史。又為侍中，領射聲校尉，遷五兵尚書，加給事中。出為晉陵太守。徵為吏部尚書，俄領國子祭酒。暕名公子，少致美稱，及居選曹，職事脩理；然世貴顯，與物多隔，不能留心寒素，衆頗謂為刻薄。遷尚書右僕射，尋加侍中。復遷左僕射，以母憂去官。起為雲麾將軍、吳郡太守。還為侍中、尚書左僕射，領國子祭酒。普通四年冬，暴疾卒，時年四十七。詔贈侍中、中書令、中軍將軍，給東園祕器，朝服一具，衣一襲，錢十萬，布百匹。謚曰靖。有四子，訓、承、穉、訏，並通顯。

訓字懷範，幼聦警有識量，徵士何胤見而奇之。年十三，暕亡憂毀，家人莫之識。十六，召見文德殿，應對爽徹。上目送乆之，顧謂朱异曰：「可謂相門有相矣。」補國子生，射策高第，除祕書郎，遷太子舍人、祕書丞。轉宣城王文學、友、太子中庶子，掌管記。俄遷侍中，旣拜入見，高祖從容問何敬容曰：「褚彥回年幾為宰相？」敬容對曰：「少過三十。」上曰：「今之王訓，無謝彥回。」

訓美容儀，善進止，文章之美，為後進領袖。在春宮特被恩禮。以疾終于位，時年二十六。贈本官。謚溫子。

王泰字仲通，志長兄慈之子也。慈，齊時歷侍中、吳郡，知名在志右。

泰幼敏悟，年數歲時，祖母集諸孫姪，散棗栗於牀上，羣兒皆競之，泰獨不取。問其故，對曰：「不取，自當得賜。」由是中表異之。旣長，通和溫雅，人不見其喜慍之色。起家為箸作郎，不拜，改除祕書郎，遷前將軍法曹行參軍、司徒東閤祭酒、車騎主簿。

高祖霸府建，以泰為驃騎功曹史。天監元年，遷祕書丞。齊永元末，後宮火，延燒祕書，圖書散亂殆盡。泰為丞，表校定繕寫，高祖從之。頃之，遷中書侍郎。出為南徐州別駕從事史，居職有能名。復徵中書侍郎，敕掌吏部郎事。累遷給事黃門侍郎，員外散騎常侍，並掌吏部如故，俄即真。自過江，吏部郎不復典大選，令史以下，小人求競者輻湊，前後少能稱職。泰為之不通關求，吏先至者即補，不為貴賤請囑易意，天下稱平。累遷為廷尉，司徒左長史。出為明威將軍、新安太守，在郡和理得民心。徵為寧遠將軍，安右長史，俄遷侍中。尋為太子庶子、領步兵校尉，復為侍中。仍遷仁威長史、南蘭陵太守，行南康王府、州、國事。王遷職，復為北中郎長史、行豫章王府、州、國事，太守如故。入為都官尚書。泰能接人士，士多懷泰，每願其居選官。頃之，為吏部尚書，衣冠屬望，未及選舉，仍疾，改除散騎常侍、左驍騎將軍。未拜，卒，時年四十五。謚夷子。

初泰無子，養兄子祁，晚有子廓。

王份字季文，琅邪人也。祖僧朗，宋開府儀同三司、元公。父粹，黃門侍郎。

份十四而孤，解褐車騎主簿。出為寧遠將軍、始安內史。袁粲之誅，親故無敢視者，份獨往致慟，由是顯名。遷太子中舍人，太尉屬。出為晉安內史。累遷中書侍郎，轉大司農。

份兄奐於雍州被誅，奐子肅奔于魏，份自拘請罪，齊世祖知其誠款，喻而遣之。屬肅屢引魏人來侵疆埸，世祖嘗因侍坐，從容謂份曰：「比有北信不？」份斂容對曰：「肅旣近忘墳栢，寧遠憶有臣。」帝亦以此亮焉。尋除寧朔將軍、零陵內史。徵為黃門侍郎，以父終於此職，固辭不拜，遷祕書監。

天監初，除散騎常侍、領步兵校尉、兼起部尚書。高祖嘗於宴席問羣臣曰：「朕為有為無？」份對曰：「陛下應萬物為有，體至理為無。」高祖稱善。出為宣城太守，轉吳郡太守，遷寧朔將軍、北中郎豫章王長史、蘭陵太守，行南徐府州事。遷太常卿、太子右率、散騎常侍，侍東宮，除金紫光祿大夫。復為智武將軍、南康王長史，秩中二千石。復入為散騎常侍、金紫光祿、南徐州大中正，給親信二十人。遷尚書左僕射，尋加侍中。

時脩建二郊，份以本官領大匠卿，遷散騎常侍、右光祿大夫，加親信為四十人。遷侍中、特進、左光祿，復以本官監丹陽尹。普通五年三月，卒，時年七十九。詔贈本官，賻錢四十萬，布四百匹，蠟四百斤，給東園祕器，朝服一具，衣一襲。謚胡子。

長子琳，字孝璋，舉南徐州秀才，釋褐征虜建安王法曹，司徒東閤祭酒，南平王文學。尚義興公主，拜駙馬都尉。累遷中書侍郎，衛軍謝朏長史，員外散騎常侍。出為明威將軍、東陽太守，徵司徒左長史。

錫字公嘏，琳之第二子也。幼而警悟，與兄弟受業，至應休散，常獨留不起。年七八歲，猶隨公主入宮，高祖嘉其聦敏，常為朝士說之。精力不勌，致損右目。公主每節其業，為飾居宇。雖童稚之中，一無所好。十二，為國子生。十四，舉清茂，除祕書郎，與范陽張伯緒齊名，俱為太子舍人。丁父憂，居喪盡禮。服闋，除太子洗馬。時昭明尚幼，未與臣僚相接。高祖敕：「太子洗馬王錫、秘書郎張纘，親表英華，朝中髦俊，可以師友事之。」以戚屬封永安侯，除晉安王友，稱疾不行，敕許受詔停都。王冠日，以府僚攝事。

普通初，魏始連和，使劉善明來聘，敕使中書舍人朱异接之，預讌者皆歸化北人。善明負其才氣，酒酣謂异曰：「南國辯學如中書者幾人？」异對曰：「异所以得接賔宴者，乃分職是司。二國通和，所敦親好；若以才辯相尚，則不容見使。」善明乃曰：「王錫、張纘，北間所聞，云何可見？」异具啟，敕即使於南苑設宴，錫與張纘、朱异四人而已。善明造席，遍論經史，兼以嘲謔，錫、纘隨方酬對，無所稽疑，未嘗訪彼一事，善明甚相歎揖。佗日謂异曰：「一日見二賢，實副所期，不有君子，安能為國！」

轉中書郎，遷給事黃門侍郎、尚書吏部郎中，時年二十四。謂親友曰：「吾以外戚，謬被時知，多叨人爵，本非其志；兼比羸病，庶務難擁，安能捨其所好而徇所不能。」乃稱疾不拜。便謝遣胥徒，拒絕賔客，掩扉覃思，室宇蕭然。中大通六年正月，卒，時年三十六。贈侍中，給東園祕器，朝服一具，衣一襲。謚貞子。子泛、湜。

僉字公會，錫第五弟也。八歲丁父憂，哀毀過禮。服闋，召補國子生，祭酒袁昂稱為通理。策高第，除長史兼秘書郎中，歷尚書殿中郎，太子中舍人，與吳郡陸襄對掌東宮管記。出為建安太守。山酋方善、謝稀聚徒依險，屢為民患，僉潛設方略，率衆平之，有詔襃美，頒示州郡。除武威將軍、始興內史，丁所生母憂，固辭不拜。又除寧遠將軍、南康內史，屬循壚作亂，復轉僉為安成內史，以鎮撫之。還除黃門侍郎，尋為安西武陵王長史、蜀郡太守。僉憚岨嶮，固以疾辭，因以黜免。久之，除戎昭將軍、尚書左丞，復補黃門侍郎，遷太子中庶子，掌東宮管記。太清二年十二月，卒，時年四十五。贈侍中，給東園祕器，朝服一具，衣一襲。承聖三年，世祖追詔曰：「賢而不伐曰恭，謚恭子。」

張充字延符，吳郡人。父緒，齊特進、金紫光祿大夫，有名前代。充少時，不持操行，好逸游。緒嘗請假還吳，始入西郭，值充出獵，左手臂鷹，右手牽狗，遇緒船至，便放紲脫韝，拜於水次。緒曰：「一身兩役，無乃勞乎？」充跪對曰：「充聞三十而立，今二十九矣，請至來歲而敬易之。」緒曰：「過而能改，顏氏子有焉。」及明年，便脩身改節。學不盈載，多所該覽，尤明老、易，能清言，與從叔稷俱有令譽。

起家撫軍行參軍，遷太子舍人、尚書殿中郎、武陵王友。時尚書令王儉當朝用事，武帝皆取決焉。武帝嘗欲以充父緒為尚書僕射，訪於儉，儉對曰：「張緒少有清望，誠美選也；然東士比無所執，緒諸子又多薄行，臣謂此宜詳擇。」帝遂止。先是充兄弟皆輕俠，充少時又不護細行，故儉言之。充聞而慍，因與儉書曰：

　　吳國男子張充致書於琅邪王君侯侍者：頃日路長，愁霖韜晦，涼暑未平，想無虧攝。充幸以魚釣之閑，鎌採之暇，時復以卷軸自娛，逍遙前史。從橫萬古，動默之路多端；紛綸百年，昇降之途不一。故以圓行方止，器之異也；金剛水柔，性之別也。善御性者，不違金水之質；善為器者，不易方圓之用。所以北海掛簪帶之高，河南降璽書之貴。充生平少偶，不以利欲干懷，三十六年，差得以棲貧自澹。介然之志，峭聳霜崖；確乎之情，峰橫海岸。彯纓天閣，旣謝廊廟之華；綴組雲臺，終慙衣冠之秀。所以擯跡江臯，陽狂隴畔者，寔由氣岸疏凝，情塗狷隔。獨師懷抱，不見許於俗人；孤秀神崖，每邅回於在世。故君山直上，蹙壓於當年；叔陽敻舉，𨍜𨎺乎千載。充所以長羣魚鳥，畢影松阿。半頃之田，足以輸稅；五畒之宅，樹以桑麻。嘯歌於川澤之間，諷味於澠池之上，泛濫於漁父之遊，偃息於卜居之下。如此而已，充何謝焉。

　　若夫驚巖窧日，壯海逢天；竦石崩尋，分危落仞。桂蘭綺靡，叢雜於山幽；松栢森陰，相繚於澗曲。元卿於是乎不歸，伯休亦以茲長往。若迺飛竿釣渚，濯足滄洲；獨浪煙霞，高卧風月。悠悠琴酒，岫遠誰來；灼灼文談，空罷方寸。不覺鬱然千里，路阻江川。每至西風，何嘗不眷？聊因疾隙，略舉諸襟；持此片言，輕枉高聽。

　　丈人歲路未彊，學優而仕；道佐蒼生，功橫海望。入朝則協長倩之誠，出議則抗仲子之節。可謂盛德維時，孤松獨秀者也。素履未詳，斯旅尚眇。茂陵之彥，望冠蓋而長懷；霸山之氓，佇衣車而聳歎。得無惜乎？若鴻裝撰御，鶴駕軒空，則岸不辭枯，山被其潤。奇禽異羽，或巖際而逢迎；弱霧輕煙，乍林端而菴藹。東都不足奇，南山豈為貴。

　　充昆西之百姓，岱表之一民。蠶而衣，耕且食，不能事王侯，覓知己，造時人，騁遊說，蓬轉於屠博之間，其歡甚矣。丈人早遇承華，中逢崇禮。肆上之眷，望溢於早辰；鄉下之言，謬延於造次。然舉世皆謂充為狂，充亦何能與諸君道之哉？是以披聞見，掃心胷，述平生，論語默，所以通夢交魂，推衿送抱者，其惟丈人而已。關山敻阻，書罷莫因，儻遇樵者，妄塵執事。

儉言之武帝，免充官，廢處久之。後為司徒諮議參軍，與琅邪王思遠、同郡陸慧曉等，並為司徒竟陵王賔客。入為中書侍郎，尋轉給事黃門侍郎。

明帝作相，以充為鎮軍長史。出為義興太守，為政清靜，民吏便之。尋以母憂去職，服闋，除太子中庶子，遷侍中。

義師近次，東昬召百官入宮省，朝士慮禍，或往來酣宴，充獨居侍中省，不出閤。城內旣害東昬，百官集西鍾下，召充不至。

高祖霸府開，以充為大司馬諮議參軍，遷梁王國郎中令、祠部尚書、領屯騎校尉，轉冠軍將軍、司徒左長史。天監初，除太常卿。尋遷吏部尚書，居選稱為平允。俄為散騎常侍、雲騎將軍。尋除晉陵太守，秩中二千石。徵拜散騎常侍、國子祭酒。充長於義理，登堂講說，皇太子以下皆至。時王侯多在學，執經以拜，充朝服而立，不敢當也。轉左衛將軍，祭酒如故。入為尚書僕射，頃之，除雲麾將軍、吳郡太守。下車卹貧老，故舊莫不欣悅。以疾自陳，徵為散騎常侍，金紫光祿大夫，未及還朝，十三年，卒于吳，時年六十六。詔贈侍中、護軍將軍。謚穆子。子最嗣。

柳惲字文暢，河東解人也。少有志行，好學，善尺牘。與陳郡謝𤅢鄰居，𤅢深所友愛。

初，宋世有嵇元榮、羊蓋，並善彈琴，云傳戴安道之法，惲幼從之學，特窮其妙。齊竟陵王聞而引之，以為法曹行參軍，雅被賞狎。王嘗置酒後園，有晉相謝安鳴琴在側，以授惲，惲彈為雅弄。子良曰：「卿巧越嵇心，妙臻羊體，良質美手，信在今辰。豈止當世稱奇，足可追蹤古烈。」累遷太子洗馬，父憂去官。服闋，試守鄱陽相，聽吏屬得盡三年喪禮，署之文教，百姓稱焉。還除驃騎從事中郎。

高祖至京邑，惲候謁石頭，以為冠軍將軍、征東府司馬。時東昏未平，士猶苦戰，惲上牋陳便宜，請城平之日，先收圖籍，及遵漢祖寬大愛民之義，高祖從之。會蕭穎冑薨于江陵，使惲西上迎和帝，仍除給事黃門侍郎，領步兵校尉，遷相國右司馬。天監元年，除長史兼侍中，與僕射沈約等共定新律。

惲立行貞素，以貴公子早有令名，少工篇什。始為詩曰：「亭皐木葉下，隴首秋雲飛。」琅邪王元長見而嗟賞，因書齋壁。至是預曲宴，必被詔賦詩。嘗奉和高祖登景陽樓中篇云：「太液滄波起，長楊高樹秋。翠華承漢遠，雕輦逐風遊。」深為高祖所美。當時咸共稱傳。

惲善奕棊，帝每敕侍坐，仍令定棊譜，第其優劣。二年，出為吳興太守。六年。徵為散騎常侍，遷左民尚書。八年，除持節、都督廣交桂越四州諸軍事、仁武將軍、平越中郎將、廣州刺史。徵為祕書監，領左軍將軍。復為吳興太守六年，為政清靜，民吏懷之。於郡感疾，自陳解任，父老千餘人拜表陳請，事未施行。天監十六年，卒，時年五十三。贈侍中、中護軍將軍。

惲旣善琴，嘗以今聲轉棄古法，乃著清調論，具有條流。

少子偃，字彥游。年十二引見。詔問讀何書，對曰尚書。又曰：「有何美句？」對曰：「德惟善政，政在養民。」衆咸異之。詔尚長城公主，拜駙馬都尉，都亭侯，太子舍人，洗馬，廬陵、鄱陽內史。大寶元年，卒。

蔡撙字景節，濟陽考城人。父興宗，宋左光祿大夫、開府儀同三司，有重名前代。

撙少方雅退默，與兄寅俱知名。選補國子生，舉高第，為司徒法曹行參軍。齊左衞將軍王儉高選府僚，以撙為主簿。累遷建安王文學，司徒主簿、左西屬。明帝為鎮軍將軍，引為從事中郎，遷中書侍郎，中軍長史，給事黃門侍郎。丁母憂，廬于墓側。齊末多難，服闋，因居墓所。除太子中庶子，太尉長史，並不就。梁臺建，為侍中，遷臨海太守，坐公事左遷太子中庶子。復為侍中，吳興太守。

天監九年，宣城郡吏吳承伯挾祅道聚衆攻宣城，殺太守朱僧勇，因轉屠旁縣，踰山寇吳興，所過皆殘破，衆有二萬，奄襲郡城。東道不習兵革，吏民恇擾奔散，並請撙避之。撙堅守不動，募勇敢固郡。承伯盡銳攻撙，撙命衆出拒，戰於門，應手摧破，臨陣斬承伯，餘黨悉平。加信武將軍。徵度支尚書，遷中書令。復為信武將軍、晉陵太守。還除通直散騎常侍、國子祭酒。遷吏部尚書，居選，弘簡有名稱。又為侍中，領祕書監，轉中書令，侍中如故。普通二年，出為宣毅將軍、吳郡太守。四年，卒，時年五十七。追贈侍中、金紫光祿大夫、宣惠將軍。謚康子。

子彥熙，歷官中書郎，宣城內史。

江蒨字彥標，濟陽考城人。曾祖湛，宋左光祿、儀同三司；父斆，齊太常卿：並有重名於前世。

蒨幼聦警，讀書過目便能諷誦。選為國子生，通尚書，舉高第。起家祕書郎，累遷司徒東閤祭酒、廬陵王主簿。居父憂以孝聞，廬於墓側，明帝敕遣齊仗二十人防墓所。服闋，除太子洗馬，累遷司徒左西屬，太子中舍人，祕書丞。出為建安內史，視事朞月，義師下次江州，遣寧朔將軍劉諓之為郡，蒨帥吏民據郡拒之。及建康城平，蒨坐禁錮，俄被原，起為後軍臨川王外兵參軍。累遷臨川王友，中書侍郎，太子家令，黃門侍郎，領南兖州大中正。遷太子中庶子，中正如故。轉中權始興王長史。出為伏波將軍、晉安內史。在政清約，務在寬惠，吏民便之。詔徵為寧朔將軍、南康王長史、行府州國事。頃之，遷太尉臨川王長史，轉尚書吏部郎，右將軍。

蒨方雅有風格。僕射徐勉以權重自遇，在位者並宿士敬之，惟蒨及王規與抗禮，不為之屈。勉因蒨門客翟景為第七兒繇求蒨女婚，蒨不答，景再言之，乃杖景四十，由此與勉有忤。除散騎常侍，不拜。是時勉又為子求蒨弟葺及王泰女，二人並拒之。葺為吏部郎，坐杖曹中幹免官，泰以疾假出守，乃遷散騎常侍，皆勉意也。初，天監六年，詔以侍中、常侍並侍帷幄，分門下二局入集書，其官品視侍中，而非華冑所悅，故勉斥泰為之。蒨尋遷司徒左長史。

初，王泰出閤，高祖謂勉云：「江蒨資歷，應居選部。」勉對曰：「蒨有眼患，又不悉人物。」高祖乃止。遷光祿大夫。大通元年，卒，時年五十三。詔贈本官。謚肅子。

蒨好學，尤悉朝儀故事，撰江左遺典三十卷，未就，卒。文集十五卷。

子紑，經在孝行傳。

史臣曰：王氏自姬姓已降，及乎秦漢，繼有英哲。洎東晉王茂弘經綸江左，時人方之管仲。其後蟬冕交映，台袞相襲，勒名帝籍，慶流子孫，斯為盛族矣。王瞻等承藉茲基，國華是貴，子有才行，可得而稱。張充少不持操，晚乃折節，在於典選，寔號廉平。柳惲以多藝稱，蔡撙以方雅著，江蒨以風格顯，俱為梁室名士焉。

## 梁書‧卷二十二 列傳第十六 太祖五王

	太祖五王

	太祖十男。張皇后生長沙宣武王懿、永陽昭王敷、高祖、衡陽宣王暢。李太妃生桂陽簡王融。懿及融，齊永元中為東昏所害；敷、暢，建武中卒：高祖踐阼，並追封郡王。陳太妃生臨川靖惠王宏，南平元襄王偉。吳太妃生安成康王秀，始興忠武王憺。費太妃生鄱陽忠烈王恢。

臨川靖惠王宏字宣達，太祖第六子也。長八尺，美鬚眉，容止可觀。齊永明十年，為衞軍廬陵王法曹行參軍，遷太子舍人。時長沙王懿鎮梁州，為魏所圍，明年，給宏精兵千人赴援，未至，魏軍退。遷驃騎晉安王主簿，尋為北中郎桂陽王功曹史。衡陽王暢，有美名，為始安王蕭遙光所禮。及遙光作亂，逼暢入東府，暢懼禍，先赴臺。高祖在雍州，常懼諸弟及禍，謂南平王偉曰：「六弟明於事理，必先還臺。」及信至，果如高祖策。

高祖義師下，宏至新林奉迎，拜輔國將軍。建康平，遷西中郎將、中護軍，領石頭戍軍事。天監元年，封臨川郡王，邑二千戶。尋為使持節、散騎常侍、都督揚南徐州諸軍事、後將軍、揚州刺史，又給鼓吹一部。三年，加侍中，進號中軍將軍。

四年，高祖詔北伐，以宏為都督南北兖北徐青冀豫司霍八州北討諸軍事。宏以帝之介弟，所領皆器械精新，軍容甚盛，北人以為百數十年所未之有。軍次洛口，宏前軍尅梁城，斬魏將鼂清。會征役久，有詔班師。六年夏，遷驃騎將軍、開府儀同三司，侍中如故。其年，遷司徒，領太子太傅。八年夏，為使持節、都督揚南徐二州諸軍事、司空、揚州刺史，侍中如故。其年冬，以公事左遷驃騎大將軍，開府同三司之儀、侍中如故。未拜，遷使持節、都督揚徐二州諸軍事、揚州刺史，侍中、將軍如故。十二年，遷司空，使持節、侍中、都督、刺史、將軍並如故。

十五年春，所生母陳太妃寢疾，宏與母弟南平王偉侍疾，並衣不解帶，每二宮參問，輒對使涕泣。及太妃薨，水漿不入口者五日，高祖每臨幸慰勉之。宏少而孝謹，齊之末年，避難潛伏，與太妃異處，每遣使參問起居。或謂宏曰：「逃難須密，不宜往來。」宏銜淚答曰：「乃可無我，此事不容暫廢。」尋起為中書監，驃騎大將軍、使持節、都督如故，固辭弗許。

十七年夏，以公事左遷侍中、中軍將軍、行司徒。其年冬，遷侍中、中書監、司徒。普通元年，遷使持節、都督揚南徐州諸軍事、太尉、揚州刺史，侍中如故。二年，改創南、北郊，以本官領起部尚書，事竟罷。七年三月，以疾累表自陳，詔許解揚州，餘如故。四月，薨，時年五十四。自疾至于薨，輿駕七出臨視。及葬，詔曰：「侍中、太尉臨川王宏，器宇沖貴，雅量弘通。爰初弱齡，行彰素履；逮于應務，嘉猷載緝。自皇業啟基，地惟介弟，久司神甸，歷位台階，論道登朝，物無異議。朕友于之至，家國兼情，方弘燮贊，儀刑列辟。天不憖遺，奄焉不永，哀痛抽切，震慟于厥心。宜增峻禮秩，式昭懋典。可贈侍中、大將軍、揚州牧、假黃鉞，王如故。并給羽葆鼓吹一部，增班劔為六十人。給溫明祕器，斂以袞服。謚曰靖惠。」宏性寬和篤厚，在州二十餘年，未嘗以吏事按郡縣，時稱其長者。

宏有七子：正仁，正義，正德，正則，正立，正表，正信。世子正仁，為吳興太守，有治能。天監十年，卒，謚曰哀世子。無子，高祖詔以羅平侯正立為世子，由宏意也。宏薨，正立表讓正義為嗣，高祖嘉而許之，改封正立為建安侯，邑千戶。卒，子賁嗣。正義先封平樂侯，正德西豐侯，正則樂山侯，正立羅平侯，正表封山侯，正信武化侯。正德別有傳。

安成康王秀字彥達，太祖第七子也。年十二，所生母吳太妃亡，秀母弟始興王憺時年九歲，並以孝聞，居喪，累日不進漿飲，太祖親取粥授之。哀其早孤，命側室陳氏并母二子。陳亦無子，有母德，視二子如親生焉。秀旣長，美風儀，性方靜，雖左右近侍，非正衣冠不見也，由是親友及家人咸敬焉。齊世，弱冠為著作佐郎，累遷後軍法曹行參軍，太子舍人。

永元中，長沙宣武王懿入平崔慧景，為尚書令，居端右；弟衡陽王暢為衞尉，掌管籥。東昏日夕逸遊，出入無度，衆頗勸懿因其出，閉門舉兵廢之，懿不聽。帝左右旣惡懿勳高，又慮廢立，並間懿，懿亦危之，自是諸王侯咸為之備。及難作，臨川王宏以下諸弟姪各得奔避。方其逃也，皆不出京師，而罕有發覺，惟桂陽王融及禍。

高祖義師至新林，秀與諸王侯並自拔赴軍，高祖以秀為輔國將軍。是時東昏弟晉熙王寶嵩為冠軍將軍、南徐州刺史，鎮京口，長史范岫行府州事，遣使降，且請兵於高祖，以秀為冠軍長史、南東海太守，鎮京口。建康平，仍為使持節、都督南徐兖二州諸軍事、南徐州刺史，輔國將軍如故。天監元年，進號征虜將軍，封安成郡王，邑二千戶。京口自崔慧景作亂，累被兵革，民戶流散，秀招懷撫納，惠愛大行。仍值年饑，以私財贍百姓，所濟活甚多。二年，以本號徵領石頭戍軍，加散騎常侍。三年，進號右將軍。五年，加領軍、中書令，給鼓吹一部。

六年，出為使持節、都督江州諸軍事、平南將軍、江州刺史。將發，主者求堅船以為齋舫。秀曰：「吾豈愛財而不愛士。」乃教所由，以牢者給參佐，下者載齋物。旣而遭風，齋舫遂破。及至州，聞前刺史取徵士陶潛曾孫為里司。秀歎曰：「陶潛之德，豈可不及後世！」即日辟為西曹。時盛夏水汎長，津梁斷絕，外司請依舊僦度，收其價直。秀教曰：「刺史不德，水潦為患，可利之乎！給船而已。」七年，遭慈母陳太妃憂，詔起視事。尋遷都督荊湘雍益寧南北梁南北秦州九州諸軍事、平西將軍、荊州刺史。其年，遷號安西將軍。立學校，招隱逸。下教曰：「夫鶉火之禽，不匿影於丹山；昭華之寶，乍耀采於藍田。是以江漢有濯纓之歌，空谷著來思之詠，弘風闡道，靡不由茲。處士河東韓懷明、南平韓望、南郡庾承先、河東郭麻，並脫落風塵，高蹈其事。兩韓之孝友純深，庾、郭之形骸枯槁，或橡飯菁羹，惟日不足，或葭牆艾席，樂在其中。昔伯武貞堅，就仕河內，史雲孤劭，屈志陳留。豈曰場苗，實惟攻玉。可加引辟，并遣喻意。旣同魏侯致禮之請，庶無辟彊三緘之歎。」

是歲，魏懸瓠城民反，殺豫州刺史司馬悅，引司州刺史馬仙琕，仙琕籤荊州求應赴。衆咸謂宜待臺報，秀曰：「彼待我而為援，援之宜速，待敕雖舊，非應急也。」即遣兵赴之。先是，巴陵馬營蠻為緣江寇害，後軍司馬高江產以郢州軍伐之，不尅，江產死之，蠻遂盛。秀遣防閤文熾率衆討之，燔其林木，絕其蹊逕，蠻失其嶮，朞歲而江路清，於是州境盜賊遂絕。及沮水暴長，頗敗民田，秀以穀二萬斛贍之。使長史蕭琛簡府州貧老單丁吏，一日散遣五百餘人，百姓甚悅。

十一年，徵為侍中、中衞將軍，領宗正卿、石頭戍事。十三年，復出為使持節、散騎常侍、都督郢司霍三州諸軍事、安西將軍、郢州刺史。郢州當塗為劇地，百姓貧，至以婦人供役，其弊如此。秀至鎮，務安之。主者或求召吏。秀曰：「不識救弊之術；此州凋殘，不可擾也。」於是務存約己，省去遊費，百姓安堵，境內晏然。先是夏口常為兵衝，露骸積骨於黃鶴樓下，秀祭而埋之。一夜，夢數百人拜謝而去。每冬月，常作襦袴以賜凍者。時司州叛蠻田魯生，弟魯賢、超秀，據蒙籠來降，高祖以魯生為北司州刺史，魯賢北豫州刺史，超秀定州刺史，為北境捍蔽。而魯生、超秀互相讒毀，有去就心，秀撫喻懷納，各得其用，當時賴之。

十六年，遷使持節、都督雍梁南北秦四州 ‧ 郢州之竟陵 ‧ 司州之隨郡諸軍事、鎮北將軍、寧蠻校尉、雍州刺史，便道之鎮。十七年春，行至竟陵之石梵，薨，時年四十四。高祖聞之，甚痛悼焉。遣皇子南康王績緣道迎候。

初，秀之西也，郢州民相送出境，聞其疾，百姓商賈咸為請命。旣薨，四州民裂裳為白帽，哀哭以迎送之。雍州蠻迎秀，聞薨，祭哭而去。喪至京師，高祖使使冊贈侍中、司空，謚曰康。

秀有容觀，每朝，百僚屬目。性仁恕，喜慍不形於色。左右嘗以石擲殺所養鵠，齋帥請治其罪。秀曰：「吾豈以鳥傷人。」在京師，旦臨公事，厨人進食，誤而覆之，去而登車，竟朝不飯，亦不之誚也。精意術學，搜集經記，招學士平原劉孝摽，使撰類苑，書未及畢，而已行於世。秀於高祖布衣昆弟，及為君臣，小心畏敬，過於疏賤者，高祖益以此賢之。少偏孤，於始興王憺尤篤。梁興，憺久為荊州刺史，自天監初，常以所得俸中分與秀，秀稱心受之，亦弗辭多也。昆弟之睦，時議歸之。故吏夏侯亶等表立墓碑，詔許焉。當世高才遊王門者，東海王僧孺、吳郡陸倕、彭城劉孝綽、河東裴子野，各製其文，古未之有也。世子機嗣。

機字智通，天監二年，除安成國世子。六年，為寧遠將軍、會稽太守。還為給事中。普通元年，襲封安成郡王，其年為太子洗馬，遷中書侍郎。二年，遷明威將軍、丹陽尹。三年，遷持節、督湘衡桂三州諸軍事、寧遠將軍、湘州刺史。大通二年，薨于州，時年三十。機美姿容，善吐納。家旣多書，博學彊記；然而好弄，尚力，遠士子，近小人。為州專意聚斂，無治績，頻被案劾。及將葬，有司請謚，高祖詔曰：「王好內怠政，可謚曰煬。」所著詩賦數千言，世祖集而序之。子操嗣。

南浦侯推，字智進，機次弟也。少清敏，好屬文，深為太宗所賞。普通六年，以王子例封。歷寧遠將軍、淮南太守。遷輕車將軍、晉陵太守，給事中，太子洗馬，祕書丞。出為戎昭將軍、吳郡太守。所臨必赤地大旱，吳人號「旱母」焉。侯景之亂，守東府城，賊設樓車，盡銳攻之，推隨方抗拒，頻擊挫之。至夕，東北樓主許鬱華啟關延賊，城遂陷，推握節死之。

南平元襄王偉字文達，太祖第八子也。幼清警好學。齊世，起家晉安鎮北法曹行參軍，府遷驃騎，轉外兵。高祖為雍州，慮天下將亂，求迎偉及始興王憺來襄陽。俄聞已入沔，高祖欣然謂佐吏曰：「吾無憂矣。」義師起，南康王承制，板為冠軍將軍，留行雍州州府事。義師發後，州內儲備及人皆虛竭。魏興太守裴師仁、齊興太守顏僧都並據郡不受命，舉兵將襲雍州，偉與始興王憺遣兵於始平郡待師仁等，要擊大破之，州境以安。

高祖旣剋郢、魯，下尋陽，圍建業，而巴東太守蕭慧訓子璝及巴西太守魯休烈起兵逼荊州，屯軍上明，連破荊州。鎮軍蕭穎冑遣將劉孝慶等距之，反為璝所敗，穎冑憂憤暴疾卒，西朝兇懼。尚書僕射夏侯詳議徵兵雍州，偉乃割州府將吏，配始興王憺往赴之。憺旣至，璝等皆降。和帝詔以偉為使持節、都督雍梁南北秦四州 ‧ 郢州之竟陵 ‧ 司州之隨郡諸軍事、寧蠻校尉、雍州刺史，將軍如故。尋加侍中，進號鎮北將軍。天監元年，加散騎常侍，進督荊、寧二州，餘如故。封建安郡王，食邑二千戶，給鼓吹一部。四年，徙都督南徐州諸軍事、南徐州刺史，使持節、常侍、將軍如故。五年，至都，改為撫軍將軍、丹陽尹，常侍如故。六年，遷使持節、都督揚南徐二州諸軍事、右軍將軍、揚州刺史。未拜，進號中權將軍。七年，以疾表解州，改侍中、中撫軍，知司徒事。九年，遷護軍、石頭戍軍事，侍中、將軍、鼓吹如故。其年，出為使持節、散騎常侍、都督江州諸軍事、鎮南將軍、江州刺史，鼓吹如故。十一年，以本號加開府儀同三司。其年，復以疾陳解。十二年，徵為撫軍將軍，儀同、常侍如故，以疾不拜。十三年，改為左光祿大夫。加親信四十人，歲給米萬斛，布絹五千匹，藥直二百四十萬，厨供月二十萬，并二衞兩營雜役二百人，倍先，置防閤白直左右職局一百人。偉末年疾浸劇，不復出藩，故俸秩加焉。

十五年，所生母陳太妃寢疾，偉及臨川王宏侍疾，並衣不解帶。及太妃薨，毀頓過禮，水漿不入口累日，高祖每臨幸譬抑之。偉雖奉詔，而毀瘠殆不勝喪。

十七年，高祖以建安土瘠，改封南平郡王，邑戶如故。遷侍中、左光祿大夫、開府儀同三司。普通四年，增邑一千戶。五年，進號鎮衞大將軍。中大通元年，以本官領太子太傅。四年，遷中書令、大司馬。五年，薨，時年五十八。詔斂以袞冕，給東園祕器。又詔曰：「旌德紀功，前王令典；慎終追遠，列代通規。故侍中、中書令、大司馬南平王偉，器宇宏曠，鑒識弘簡。爰在弱齡，清風載穆，翼佐草昧，勳高樊沔，契闊艱難，劬勞任寄。及贊務論道，弘茲袞職。奄焉薨逝，朕用震慟于厥心。宜隆寵命，式昭茂典。可贈侍中、太宰，王如故。給羽葆鼓吹一部，并班劔四十人。謚曰元襄。」

偉少好學，篤誠通恕，趨賢重士，常如不及。由是四方遊士，當世知名者，莫不畢至。齊世，青溪宮改為芳林苑，天監初，賜偉為第，偉又加穿築，增植嘉樹珍果，窮極雕麗，每與賔客遊其中，命從事中郎蕭子範為之記。梁世藩邸之盛，無以過焉。而性多恩惠，尤愍窮乏。常遣腹心左右，歷訪閭里人士，其有貧困吉凶不舉者，即遣贍卹之。太原王曼頴卒，家貧無以殯斂，友人江革往哭之，其妻兒對革號訴。革曰：「建安王當知，必為營理。」言未訖而偉使至，給其喪事，得周濟焉。每祁寒積雪，則遣人載樵米，隨乏絕者即賦給之。晚年崇信佛理，尤精玄學，著二旨義，別為新通。又製性情、幾神等論，其義，僧寵及周捨、殷鈞、陸倕竝名精解，而不能屈。

偉四子：恪，恭，虔，祗。世子恪嗣。

恭字敬範。天監八年，封衡山縣侯，以元襄功，加邑至千戶。初，樂山侯正則有罪，敕讓諸王，獨謂元襄曰：「汝兒非直無過，並有義方。」

恭起家給事中，遷太子洗馬。出為督齊安等十一郡事、寧遠將軍、西陽武昌二郡太守。徵為祕書丞，遷中書郎，監丹陽尹，行徐南徐州事，轉衡州刺史，母憂去職。尋起為雲麾將軍、湘州刺史。

恭善解吏事，所在見稱，而性尚華侈，廣營第宅，重齋步櫩，模寫宮殿。尤好賔友，酣讌終辰，座客滿筵，言談不倦。時世祖居藩，頗事聲譽，勤心著述，巵酒未嘗妄進。恭每從容謂人曰：「下官歷觀世人，多有不好歡樂，乃仰眠床上，看屋梁而著書，千秋萬歲，誰傳此者。勞神苦思，竟不成名，豈如臨清風，對朗月，登山泛水，肆意酣歌也。」尋以雍州蠻文道拘引魏寇，詔恭赴援，仍除持節、仁威將軍、寧蠻校尉、雍州刺史，便道之鎮。太宗少與恭遊，特被賞狎，至是手令曰：「彼士流骯髒，有關輔餘風，黔首扞格，但知重劔輕死。降胡惟尚貪惏，邊蠻不知敬讓，懷抱不可皁白，法律無所用施。願充實邊戍，無數遷徙，諜候惟遠，箱庾惟積，長以控短，靜以制躁。早蒙愛念，敢布腹心。」恭至州，治果有聲績，百姓陳奏，乞於城南立碑頌德，詔許焉。

先高祖以雍為邊鎮，運數州之粟，以實儲倉，恭後多取官米，贍給私宅，為荊州刺史廬陵王所啟，由是免官削爵，數年竟不敘用。侯景亂，卒于城中，時年五十二。詔特復本封。世祖追贈侍中、左衞將軍。謚曰僖。

世子靜，字安仁，有美名，號為宗室後進。有文才，而篤志好學，旣內足於財，多聚經史，散書滿席，手自讎校。何敬容欲以女妻之，靜忌其太盛，距而不納，時論服焉。歷官太子舍人、東宮領直。遷丹陽尹丞，給事黃門侍郎，深為太宗所愛賞。太清三年，卒，贈侍中。

鄱陽忠烈王恢字弘達，太祖第九子也。幼聦頴，年七歲，能通孝經、論語義，發擿無所遺。旣長，美風表，涉獵史籍。齊隆昌中，明帝作相，內外多虞，明帝就長沙宣武王懿求諸弟有可委以腹心者，宣武言恢焉。明帝以恢為寧遠將軍，甲仗百人衞東府，且引為驃騎法曹行參軍。明帝即位，東宮建，為太子舍人，累遷北中郎外兵參軍，前軍主簿。宣武之難，逃在京師。

高祖義兵至，恢於新林奉迎，以為輔國將軍。時三吳多亂，高祖命出頓破崗。建康平，還為冠軍將軍、右衞將軍。天監元年，為侍中、前將軍、領石頭戍軍事。封鄱陽郡王，食邑二千戶。二年，出為使持節、都督南徐州諸軍事、征虜將軍、南徐州刺史。四年，改授都督郢司二州諸軍事、後將軍、郢州刺史，持節如故。義兵初，郢城內疾疫死者甚多，不及藏殯，及恢下車，遽命埋掩。又遣四使巡行州部，境內大治。七年，進號雲麾將軍，進督霍州。八年，復進號平西將軍。十年，徵為侍中、護軍將軍、石頭戍軍事，領宗正卿。十一年，出為使持節、都督荊湘雍益寧南北梁南北秦九州諸軍事、平西將軍、荊州刺史，給鼓吹一部。十三年，遷散騎常侍、都督益寧南北秦沙七州諸軍事、鎮西將軍、益州刺史，使持節如故，便道之鎮。成都去新城五百里，陸路往來悉訂私馬，百姓患焉，累政不能改。恢乃市馬千匹，以付所訂之家，資其騎乘，有用則以次發之，百姓賴焉。十七年，徵為侍中、安前將軍、領軍將軍。十八年，出為使持節、散騎常侍、都督荊湘雍梁益寧南北秦八州諸軍事、征西將軍、開府儀同三司、荊州刺史。普通五年，進號驃騎大將軍。七年九月，薨于州，時年五十一。詔曰：「故使持節、散騎常侍、都督荊湘雍梁益寧南北秦八州諸軍事、驃騎大將軍、開府儀同三司、荊州刺史鄱陽王恢，風度開朗，器情凝質。爰在弱歲，美譽克宣，洎于從政，嘉猷載緝。方入正論道，弘燮台階，奄焉薨逝，朕用傷慟于厥心。宜隆寵命，以申朝典。可贈侍中、司徒，王如故。并給班劔二十人。謚曰忠烈。」遣中書舍人劉顯護喪事。

恢有孝性，初鎮蜀，所生費太妃猶停都，後於都下不豫，恢未之知，一夜忽夢還侍疾，旣覺憂遑，便廢寢食。俄而都信至，太妃已瘳。後又目有疾，久廢視瞻，有北渡道人慧龍得治眼術，恢請之。旣至，空中忽見聖僧，及慧龍下鍼，豁然開朗，咸謂精誠所致。

恢性通恕，輕財好施，凡歷四州，所得俸祿隨而散之。在荊州，常從容問賔僚曰：「中山好酒，趙王好吏，二者孰愈？」衆未有對者。顧謂長史蕭琛曰：「漢時王侯，藩屏而已，視事親民，自有其職。中山聽樂，可得任性；彭祖代吏，近於侵官。今之王侯，不守藩國，當佐天子臨民，清白其優乎！」坐賔咸服。世子範嗣。

範字世儀，溫和有器識。起家太子洗馬、祕書郎，歷黃門郎，遷衞尉卿。每夜自巡警，高祖嘉其勞苦。出為益州刺史，開通劔道，剋復華陽，增邑一千戶，加鼓吹。徵為領軍將軍、侍中。

範雖無學術，而以籌略自命，愛奇翫古，招集文才，率意題章，亦時有奇致。復出為使持節、都督雍梁東益南北秦五州諸軍事、鎮北將軍、雍州刺史。範作牧莅民，甚得時譽；撫循將士，盡獲歡心。太清元年，大舉北伐，以範為使持節、征北大將軍、總督漢北征討諸軍事，進伐穰城。尋遷安北將軍、南豫州刺史。侯景敗於渦陽，退保壽陽，乃改範為合州刺史，鎮合肥。時景已蓄姦謀，不臣將露，範屢啟言之，朱异每抑而不奏。及景圍京邑，範遣世子嗣與裴之高等入援，遷開府儀同三司，進號征北將軍。京城不守，範乃棄合肥，出東關，請兵于魏，遣二子為質。魏人據合肥，竟不出師助範，範進退無計，乃泝流西上，軍于樅陽，遣信告尋陽王。尋陽要還九江，欲共治兵西上，範得書大喜，乃引軍至湓城，以晉熙為晉州，遣子嗣為刺史。江州郡縣輒更改易，尋陽政令所行，惟存一郡，時論以此少之。旣商旅不通，信使距絕，範數萬之衆，皆無復食，人多餓死。範恚，發背薨，時年五十二。

世子嗣，字長胤。容貌豐偉，腰帶十圍。性驍果有膽略，倜儻不護細行，而能傾身養士，皆得其死力。範之薨也，嗣猶據晉熙，城中食盡，士乏絕，景遣任約來攻，嗣躬擐甲冑，出壘距之。時賊勢方盛，咸勸且止。嗣按劔叱之曰：「今之戰，何有退乎？此蕭嗣效命死節之秋也。」遂中流矢，卒於陣。

始興忠武王憺字僧達，太祖第十一子也。數歲，所生母吳太妃卒，憺哀感傍人。齊世，弱冠為西中郎法曹行參軍，遷外兵參軍。義師起，南康王承制，以憺為冠軍將軍、西中郎諮議參軍，遷相國從事中郎，與南平王偉留守。

和帝立，以憺為給事黃門侍郎。時巴東太守蕭慧訓子璝等及巴西太守魯休烈舉兵逼荊州，屯軍上明，鎮軍將軍蕭穎冑暴疾卒，西朝甚懼，尚書僕射夏侯詳議徵兵雍州，南平王偉遣憺赴之。憺以書喻璝等，旬日皆請降。是冬，高祖平建業。明年春，和帝將發江陵，詔以憺為使持節、都督荊湘益寧南北秦六州諸軍事、平西將軍、荊州刺史，未拜。天監元年，加安西將軍，都督、刺史如故。封始興郡王，食邑三千戶。時軍旅之後，公私空乏，憺厲精為治，廣闢屯田，減省力役，存問兵死之家，供其窮困，民甚安之。憺自以少年始居重任，思欲開導物情。乃謂佐吏曰：「政之不臧，士君子所宜共惜。言可用，用之可也；如不用，於我何傷？吾開懷矣，爾其無恡。」於是小人知恩，而君子盡意。民辭訟者，皆立前待符教，決於俄頃。曹無留事，下無滯獄，民益悅焉。三年，詔加鼓吹一部。

六年，州大水，江溢堤壞，憺親率府將吏，冒雨賦丈尺築治之。雨甚水壯，衆皆恐，或請憺避焉。憺曰：「王尊尚欲身塞河堤，我獨何心以免。」乃刑白馬祭江神。俄而水退堤立。邴州在南岸，數百家見水長驚走，登屋緣樹，憺募人救之，一口賞一萬，估客數十人應募救焉，州民乃以免。又分遣行諸郡，遭水死者給棺槥，失田者與糧種。是歲，嘉禾生於州界，吏民歸美，憺謙讓不受。

七年，慈母陳太妃薨，水漿不入口六日，居喪過禮，高祖優詔勉之，使攝州任。是冬，詔徵以本號還朝。民為之歌曰：「始興王，民之爹徒可反，赴人急，如水火。何時復來哺乳我？」八年，為平北將軍、護軍將軍、領石頭戍事。尋遷中軍將軍、中書令，俄領衞尉卿。憺性勞謙，降意接士，常與賔客連榻而坐，時論稱之。是秋，出為使持節、散騎常侍、都督南北兖徐青冀五州諸軍事、鎮北將軍、南兖州刺史。九年春，遷都督益寧南梁南北秦沙六州諸軍事、鎮西將軍、益州刺史。開立學校，勸課就業，遣子映親受經焉，由是多向方者。時魏襲巴南，西圍南安，南安太守垣季珪堅壁固守，憺遣軍救之，魏人退走，所收器械甚衆。十四年，遷都督荊湘雍寧南梁南北秦七州諸軍事、鎮右將軍、荊州刺史。同母兄安成王秀將之雍州，薨於道。憺聞喪，自投于地，席槀哭泣，不飲不食者數日，傾財產賻送，部伍小大皆取足焉。天下稱其悌。十八年，徵為侍中、中撫將軍、開府儀同三司、領軍將軍。普通三年十一月，薨，時年四十五。追贈侍中、司徒、驃騎將軍。給班劔三十人，羽葆鼓吹一部。冊曰：「咨故侍中、司徒、驃騎將軍始興王：夫忠為令德，武謂止戈，于以用之，載在前志。王有佐命之元勳，利民之厚德，契闊二紀，始終不渝，是用方軌往賢，稽擇故訓，鴻名美義，允臻其極。今遣兼大鴻臚程爽，謚曰忠武。魂而有靈，歆茲顯號。嗚呼哀哉！」

憺未薨前，夢改封中山王，策授如他日，意頗惡之，數旬而卒。世子亮嗣。

史臣曰：自昔王者創業，廣植親親，割裂州國，封建子弟。是以大旂少帛，崇於魯、衞，盤石凝脂，樹斯梁、楚。高祖遠遵前軌，藩屏懿親。至於安成、南平、鄱陽、始興，俱以名跡著，蓋亦漢之間、平矣。

## 梁書‧卷二十三 列傳第十七 長沙嗣王業　永陽嗣王伯游　衡陽嗣王元簡　桂陽嗣王象

	長沙嗣王業　永陽嗣王伯游　衡陽嗣王元簡　桂陽嗣王象

	長沙嗣王業字靜曠，高祖長兄懿之子也。懿字元達，少有令譽。解褐齊安南邵陵王行參軍，襲爵臨湘縣侯。遷太子舍人、洗馬、建安王友。出為晉陵太守，曾未朞月，訟理人和，稱為善政。入為中書侍郎。永明季，授持節、都督梁南北秦沙四州諸軍事、西戎校尉、梁南梁二州刺史，加冠軍將軍。是歲，魏人入漢中，遂圍南鄭。懿隨機拒擊，傷殺甚多，乃解圍遁去。懿又遣氐帥楊元秀攻魏歷城、皐蘭、駱谷、坑池等六戍，尅之，魏人震懼，邊境遂寧。進號征虜將軍，增封三百戶，遷督益寧二州軍事、益州刺史。入為太子右衞率、尚書吏部郎、衞尉卿。永元二年，裴叔業據豫州反，授持節、征虜將軍、督豫州諸軍事、豫州刺史，領歷陽南譙二郡太守，討叔業，叔業懼，降于魏。旣而平西將軍崔慧景入寇京邑，奉江夏王寶玄圍臺城，齊室大亂，詔徵懿。懿時方食，投箸而起，率銳卒三千人援城。慧景遣其子覺來拒，懿奔擊大破之，覺單騎走。乘勝而進，慧景衆潰，追斬之。授侍中、尚書右僕射，未拜，仍遷尚書令、都督征討水陸諸軍事，持節、將軍如故，增邑二千五百戶。時東昏肆虐，茹法珍、王咺之等執政，宿臣舊將並見誅夷，懿旣立元勳，獨居朝右，深為法珍等所憚，乃說東昏曰：「懿將行隆昌故事，陛下命在晷刻。」東昏信之，將加酷害，而懿所親知之，密具舟江渚，勸令西奔。懿曰：「古皆有死，豈有叛走尚書令耶？」遂遇禍。中興元年，追贈侍中、中書監、司徒。宣德太后臨朝，改贈太傅。天監元年，追崇丞相，封長沙郡王，謚曰宣武。給九旒、鸞輅、轀輬車，黃屋左纛，前後部羽葆鼓吹，挽歌二部，虎賁班劔百人，葬禮一依晉安平王故事。

業幼而明敏，識度過人。仕齊為著作郎、太子舍人。宣武之難，與二弟藻、象俱逃匿。高祖旣至，乃赴于軍，以為寧朔將軍。中興二年，除輔國將軍、南琅邪清河二郡太守。天監二年，襲封長沙王，徵為冠軍將軍，量置佐史，遷祕書監。四年，改授侍中。六年，轉散騎常侍、太子右衞率，遷左驍騎將軍，尋為中護軍，領石頭戍軍事。七年，出為使持節、都督南兖兖徐青冀五州諸軍事、仁威將軍、南兖州刺史。八年，徵為護軍。九年，除中書令，改授安後將軍、鎮琅邪彭城二郡、領南琅邪太守。十年，徵為安右將軍、散騎常侍。十四年，復為護軍，領南琅邪彭城，鎮于琅邪。復徵中書令，出為輕車將軍、湘州刺史。

業性敦篤，所在留惠。深信因果，篤誠佛法，高祖每嘉歎之。普通三年，徵為散騎常侍、護軍將軍。四年，改為侍中、金紫光祿大夫。七年，薨，時年四十八。謚曰元。有文集行於世。子孝儼嗣。

孝儼字希莊，聦慧有文才。射策甲科，除祕書郎、太子舍人。從幸華林園，於座獻相風烏、華光殿、景陽山等頌，其文甚美，高祖深賞異之。普通元年，薨，時年二十三。謚曰章。子眘嗣。

藻字靖藝，元王弟也。少立名行，志操清潔。齊永元初，釋褐著作佐郎。天監元年，封西昌縣侯，食邑五百戶。出為持節、都督益寧二州諸軍事、冠軍將軍、益州刺史。時天下草創，邊徼未安，州民焦僧護聚衆數萬，據郫、繁作亂。藻年未弱冠，集僚佐議，欲自擊之。或陳不可，藻大怒，斬于階側。乃乘平肩輿，巡行賊壘。賊弓亂射，矢下如雨，從者舉楯禦箭，又命除之，由是人心大安。賊乃夜遁，藻命騎追之，斬首數千級，遂平之。進號信威將軍。九年，徵為太子中庶子。十年，為左驍騎將軍、領南琅邪太守。入為侍中。

藻性謙退，不求聞達。善屬文辭，尤好古體，自非公讌，未嘗妄有所為，縱有小文，成輒棄本。十一年，出為使持節、都督雍梁秦三州竟陵隨二郡諸軍事、仁威將軍、寧蠻校尉、雍州刺史。十二年，徵為使持節、都督南兖兖徐青冀五州諸軍事、兖州刺史，軍號如故。頻莅數鎮，民吏稱之。推善下人，常如弗及。徵為太子詹事。普通三年，遷領軍將軍，加侍中。六年，為軍師將軍，與西豐侯正德北伐渦陽，輒班師，為有司所奏，免官削爵土。七年，起為宗正卿。八年，復封爵，尋除左衞將軍，領步兵校尉。大通元年，遷侍中、中護軍。時渦陽始降，乃以藻為使持節、北討都督、征北大將軍，鎮于渦陽。二年，為中權將軍、金紫光祿大夫，置佐史，加侍中。中大通元年，遷護軍將軍，中權如故。三年，為中軍將軍、太子詹事，出為丹陽尹。高祖每歎曰：「子弟並如迦葉，吾復何憂！」迦葉，藻小名也。入為安左將軍、尚書左僕射，加侍中，藻固辭不就，詔不許。大同五年，遷中衞將軍、開府儀同三司、中書令，侍中如故。

藻性恬靜，獨處一室，床有膝痕，宗室衣冠，莫不楷則。常以爵祿太過，每思屏退，門庭閑寂，賔客罕通，太宗尤敬愛之。自遭家禍，恒布衣蒲席，不食鮮禽，非在公庭，不聽音樂，高祖每以此稱之。出為使持節、督南徐州刺史。侯景亂，藻遣長子彧率兵入援，及城開，加散騎常侍、大將軍。景遣其儀同蕭邕代之，據京口，藻因感氣疾，不自療。或勸奔江北，藻曰：「吾國之台鉉，位任特隆，旣不能誅翦逆賊，正當同死朝廷，安能投身異類，欲保餘生。」因不食累日。太清三年，薨，時年六十七。

永陽嗣王伯游字士仁，高祖次兄敷之子。敷字仲達，解褐齊後軍征虜行參軍，轉太子舍人，洗馬，遷丹陽尹丞。入為太子中舍人，除建威將軍、隨郡內史。招懷遠近，黎庶安之，以為前後之政莫之及也。進號寧朔將軍，徵為廬陵王諮議參軍。建武四年，薨。高祖即位，追贈侍中、司空，封永陽郡王，謚曰昭。

伯游美風神，善言玄理。天監元年四月，詔曰：「兄子伯游，雖年識未弘，意尚粗可。浙東奧區，宜須撫莅，可督會稽東陽新安永嘉臨海五郡諸軍事、輔國將軍、會稽太守。二年，襲封永陽郡王。五年，薨，時年二十三。謚曰恭。

衡陽嗣王元簡字熙遠，高祖第四弟暢之子。暢仕齊至太常，封江陵縣侯，卒。天監元年，追贈侍中、驃騎大將軍、開府儀同三司。封衡陽郡王。謚曰宣。

元簡三年襲封，除中書郎，遷會稽太守。十三年，入為給事黃門侍郎，出為持節、都督廣交越三州諸軍事、平越中郎將、廣州刺史。還為太子中庶子，遷使持節、都督郢司霍三州諸軍事、信武將軍、郢州刺史。十八年正月，卒於州。謚曰孝。子俊嗣。

桂陽嗣王象字世翼，長沙宣武王第九子也。初，叔父融仕齊至太子洗馬。永元中，宣武之難，融遇害。高祖平京邑，贈給事黃門侍郎。天監元年，加散騎常侍、撫軍大將軍，封桂陽郡王。謚曰簡。無子，乃詔象為嗣，襲封爵。

象容止閑雅，善於交遊，事所生母以孝聞。起家寧遠將軍、丹陽尹。到官未幾，簡王妃薨，去職。服闋，復授明威將軍、丹陽尹。象生長深宮，始親庶政，舉無失德，朝廷稱之。出為持節、督司霍郢三州諸軍事、征遠將軍、郢州刺史。尋遷湘衡二州諸軍事、輕車將軍、湘州刺史。湘州舊多虎暴，及象在任，為之靜息，故老咸稱德政所感。除中書侍郎，俄以本官行石頭戍軍事，轉給事黃門侍郎、兼領軍，又以本官兼宗正卿。尋遷侍中、太子詹事，未拜，改授持節、督江州諸軍事、信武將軍、江州刺史。以疾免。尋除太常卿，加侍中，遷祕書監、領步兵校尉。大同二年，薨，謚曰敦。子慥嗣。

史臣曰：長沙諸嗣王，竝承襲土宇，光有藩服。桂陽王象以孝聞，在於牧湘，猛虎息暴，蓋德惠所致也。昔之善政，何以加焉。

## 梁書‧卷二十四 列傳第十八 蕭景弟昌　昂　昱

	蕭景弟昌　昂　昱

	蕭景字子昭，高祖從父弟也。父崇之，字茂敬，即左光祿大夫道賜之子。道賜三子：長子尚之，字茂先；次太祖文皇帝；次崇之。初，左光祿居於鄉里，專行禮讓，為衆所推，仕歷宋太尉江夏王參軍，終于治書侍御史，齊末，追贈散騎常侍、左光祿大夫。尚之敦厚有德器，為司徒建安王中兵參軍，一府稱為長者；琅邪王僧虔尤善之，每事多與議決。遷步兵校尉，卒官。天監初，追謚文宣侯。尚之子靈鈞，仕齊廣德令。高祖義師至，行會稽郡事，頃之卒。高祖即位，追封東昌縣侯，邑一千戶。子謇嗣。崇之以幹能顯，為政尚嚴厲，官至冠軍將軍、東陽太守。永明中，錢唐唐㝢之反，別衆破東陽，崇之遇害。天監初，追謚忠簡侯。 

	景八歲隨父在郡，居喪以毀聞。旣長好學，才辯能斷。齊建武中，除晉安王國左常侍，遷永寧令，政為百城最。永嘉太守范述曾居郡，號稱廉平，雅服景為政，乃牓郡門曰：「諸縣有疑滯者，可就永寧令決。」頃之，以疾去官。永嘉人胡仲宣等千人詣闕，表請景為郡，不許。還為驃騎行參軍。永元二年，以長沙宣武王懿勳，除步兵校尉。是冬，宣武王遇害，景亦逃難。高祖義師至，以景為寧朔將軍、行南兖州軍事。時天下未定，江北傖楚各據塢壁，景示以威信，渠帥相率面縛請罪，旬日境內皆平。中興二年，遷督南兖州諸軍事、輔國將軍、監南兖州。高祖踐阼，封吳平縣侯，食邑一千戶，仍為使持節、都督北兖徐青冀四州諸軍事、冠軍將軍、南兖州刺史。詔景母毛氏為國太夫人，禮如王國太妃，假金章紫綬。景居州，清恪有威裁，明解吏職，文案無壅，下不敢欺，吏人畏敬如神。會年荒，計口賑卹，為饘粥於路以賦之，死者給棺具，人甚賴焉。

天監四年，王師北伐，景帥衆出淮陽，進屠宿豫。丁母憂，詔起攝職。五年，班師，除太子右衞率，遷輔國將軍、衞尉卿。七年，遷左驍騎將軍，兼領軍將軍。領軍管天下兵要，監局官僚舊多驕侈，景在職峻切，官曹肅然。制局監皆近倖，頗不堪命，以是不得久留中。尋出為使持節、督雍梁南北秦 ‧ 郢州之竟陵 ‧ 司州之隨郡諸軍事、信武將軍、寧蠻校尉、雍州刺史。八年三月，魏荊州刺史元志率衆七萬寇潺溝，驅迫羣蠻，羣蠻悉渡漢水來降。議者以蠻累為邊患，可因此除之。景曰：「窮來歸我，誅之不祥。且魏人來侵，每為矛楯，若悉誅蠻，則魏軍無礙，非長策也。」乃開樊城受降。因命司馬朱思遠、寧蠻長史曹義宗、中兵參軍孟惠儁擊志於潺溝，大破之，生擒志長史杜景。斬首萬餘級，流屍蓋漢水，景遣中兵參軍崔繢率軍士收而瘞焉。

景初到州，省除參迎羽儀器服，不得煩擾吏人。修營城壘，申警邊備，理辭訟，勸農桑。郡縣皆改節自勵，州內清肅，緣漢水陸千餘里，抄盜絕跡。十一年，徵右衞將軍、領石頭戍軍事。十二年，復為使持節、督南北兖北徐青冀五州諸軍事、信威將軍、南兖州刺史。十三年，徵為領軍將軍，直殿省，知十州損益事，月加祿五萬。

景為人雅有風力，長於辭令。其在朝廷，為衆所瞻仰。於高祖屬雖為從弟，而禮寄甚隆，軍國大事皆與議決。十五年，加侍中。十七年，太尉、揚州刺史臨川王宏坐法免。詔曰：「揚州應須緝理，宜得其人。侍中、領軍將軍吳平侯景才任此舉，可以安右將軍監揚州，并置佐史，侍中如故，即宅為府。」景越親居揚州，辭讓甚懇惻，至于涕泣，高祖不許。在州尤稱明斷，符教嚴整。有田舍老姥嘗訴得符，還至縣，縣吏未即發，姥語曰：「蕭監州符，火爄汝手，何敢留之！」其為人所畏敬如此。

十八年，累表陳解，高祖未之許。明年，出為使持節、散騎常侍、都督郢司霍三州諸軍事、安西將軍、郢州刺史。將發，高祖幸建興苑餞別，為之流涕。旣還宮，詔給鼓吹一部。在州復有能名。齊安、竟陵郡接魏界，多盜賊，景移書告示，魏即焚塢戍保境，不復侵略。普通四年，卒于州，時年四十七。詔贈侍中、中撫軍、開府儀同三司。謚曰忠。子勱嗣。

昌字子建，景第二弟也。齊豫章末，為晉安王左常侍。天監初，除中書侍郎，出為豫章內史。五年，加寧朔將軍。六年，遷持節、督廣交越桂四州諸軍事、輔國將軍、平越中郎將、廣州刺史。七年，進號征遠將軍。九年，分湘州置衡州，以昌為持節、督廣州之綏建 ‧ 湘州之始安諸軍事、信武將軍、衡州刺史，坐免。十三年，起為散騎侍郎，尋以本官兼宗正卿。其年，出為安右長史。累遷太子中庶子、通直散騎常侍，又兼宗正卿。

昌為人亦明悟，然性好酒，酒後多過。在州郡，每醉輒逕出入人家，或獨詣草野。其於刑戮，頗無期度。醉時所殺，醒或求焉，亦無悔也。屬為有司所劾，入留京師，忽忽不樂，遂縱酒虛悸。在石頭東齋，引刀自刺，左右救之，不殊。十七年，卒，時年三十九。子伯言。

昂字子明，景第三弟也。天監初，累遷司徒右長史，出為輕車將軍、監南兖州。初，兄景再為南兖，德惠在人，及昂來代，時人方之馮氏。徵為琅邪、彭城二郡太守，軍號如先。復以輕車將軍出為廣州刺史。普通二年，為散騎常侍、信威將軍。四年，轉散騎侍郎、中領軍、太子中庶子，出為吳興太守。大通二年，徵為仁威將軍、衞尉卿，尋為侍中，兼領軍將軍。中大通元年，為領軍將軍。二年，封湘陰縣侯，邑一千戶。出為江州刺史。大同元年，卒，時年五十三。謚曰恭。

昱字子真。景第四弟也。天監初，除祕書郎，累遷太子舍人，洗馬，中書舍人，中書侍郎。每求自試，高祖以為淮南、永嘉、襄陽郡，並不就。志願邊州，高祖以其輕脫無威望，抑而不許。遷給事黃門侍郎。上表曰：「夏初陳啟，未垂採照，追懷慙懼，實戰胸心。臣聞暑雨祁寒，小人猶怨；榮枯寵辱，誰能忘懷！臣藉以往因，得預枝戚之重；緣報旣雜，時逢坎𡒄之運。昔在齊季，義師之始，臣乃幼弱，粗有識慮，東西阻絕，歸赴無由，雖未能負戈擐甲，實銜淚憤懣。潛伏東境，備履艱危，首尾三年，亟移數處，雖復飢寒切身，亦不以凍餒為苦。每涉驚疑，惶怖失魄，旣乖致命之節，空有項領之憂，希望開泰，冀蒙共樂；豈期二十餘年功名無紀，畢此身骸，方填溝壑，丹誠素願，溘至長罷，俯自哀憐，能不傷歎！夫自媒自衒，誠哉可鄙；自譽自伐，實在可羞。然量己揆分，自知者審，陳力就列，寧敢空言，是以常願一試，屢成干請。夫上應玄象，實不易叨；錦不輕裁，誠難其製。過去業鄣所以致乖算測。聖監旣謂臣愚短，不可試用，豈容久居顯禁，徒穢黃樞。忝竊稍積，恐招物議，請解今職，乞屏退私門。伏願天照，特垂允許。臣雖叨榮兩宮，報效無地，方違省闥，伏深戀悚。」高祖手詔答曰：「昱表如此。古者用人，必前明試，皆須績用旣立，乃可自退之高。昔漢光武兄子章、興二人，並有名宗室，就欲習吏事，不過章為平陰令，興為緱氏宰，政事有能，方遷郡守，非直政績見稱，即是光武猶子。昱之才地，豈得比類焉！往歲處以淮南郡，旣不肯行；續用為招遠將軍、鎮北長史、襄陽太守，又以邊外致辭；改除招遠將軍、永嘉太守，復云內地非願；復問晉安、臨川，隨意所擇，亦復不行。解巾臨郡，事不為薄，數有致辭，意欲何在？且昱諸兄遞居連率，相繼推轂，未嘗缺歲。其同產兄景，今正居藩鎮。朕豈厚於景而薄於昱，正是朝序物議，次第若斯，於其一門，差自無愧。無論今日不得如此；昱兄弟昔在布衣，以處成長，於何取立，豈得任情反道，背天違地。孰謂朝廷無有憲章，特是未欲致之于理。旣表解職。可聽如啟。」坐免官。因此杜門絕朝覲，國家慶弔不復通。

普通五年，坐於宅內鑄錢，為有司所奏，下廷尉，得免死，徙臨海郡。行至上虞，有敕追還，且令受菩薩戒。昱旣至，恂恂盡禮，改意蹈道，持戒又精潔，高祖甚嘉之，以為招遠將軍、晉陵太守。下車勵名跡，除煩苛，明法憲，嚴於姦吏，優養百姓，旬日之間，郡中大化。俄而暴疾卒，百姓行坐號哭，市里為之諠沸，設祭奠於郡庭者四百餘人。田舍有女人夏氏，年百餘歲，扶曾孫出郡，悲泣不自勝。其惠化所感如此。百姓相率為立廟建碑，以紀其德。又詣京師求贈謚。詔贈湘州刺史。謚曰恭。

史臣曰：高祖光有天下，慶命傍流，枝戚屬婕，咸被任遇。蕭景之才辯識斷，益政佐時，蓋梁宗室令望者矣。

## 梁書‧卷二十五 列傳第十九 周捨　徐勉

	周捨　徐勉

	周捨字昇逸，汝南安成人，晉左光祿大夫顗之八世孫也。父顒，齊中書侍郎，有名於時。捨幼聦頴，顒異之，臨卒謂曰：「汝不患不富貴，但當持之以道德。」旣長，博學多通，尤精義理，善誦書，背文諷說，音韻清辯。

起家齊太學博士，遷後軍行參軍。建武中，魏人吳包南歸，有儒學，尚書僕射江祏招包講，捨造坐，累折包，辭理遒逸，由是名為口辯。王亮為丹陽尹，聞而悅之，辟為主簿，政事多委焉。遷太常丞。

梁臺建，為奉常丞。高祖即位，博求異能之士，吏部尚書范雲與顒素善，重捨才器，言之於高祖，召拜尚書祠部郎。時天下草創，禮儀損益多自捨出。尋為後軍記室參軍、秣陵令。入為中書通事舍人，累遷太子洗馬，散騎常侍，中書侍郎，鴻臚卿。時王亮得罪歸家，故人莫有至者，捨獨敦恩舊，及卒，身營殯葬，時人稱之。遷尚書吏部郎，太子右衞率，右衞將軍，雖居職屢徙，而常留省內，罕得休下，國史詔誥，儀體法律，軍旅謀謨，皆兼掌之。日夜侍上，預機密，二十餘年未嘗離左右。捨素辯給，與人汎論談謔，終日不絕口，而竟無一言漏泄機事，衆尤歎服之。性儉素，衣服器用，居處床席，如布衣之貧者。每入官府，雖廣厦華堂，閨閤重邃，捨居之則塵埃滿積。以荻為鄣，壞亦不營。為右衞，母憂去職，起為明威將軍、右驍騎將軍。服闋，除侍中，領步兵校尉，未拜，仍遷員外散騎常侍、太子左衞率。頃之，加散騎常侍、本州大中正，遷太子詹事。

普通五年，南津獲武陵太守白渦書，許遺捨面錢百萬，津司以聞。雖書自外入，猶為有司所奏，捨坐免。遷右驍騎將軍，知太子詹事。以其年卒，時年五十六。上臨哭，哀慟左右。詔曰：「太子詹事、豫州大中正捨，奄至殞喪，惻愴于懷。其學思堅明，志行開敏，劬勞機要，多歷歲年，才用未窮，彌可嗟慟。宜隆追遠，以旌善人。可贈侍中、護軍將軍，鼓吹一部，給東園祕器，朝服一具，衣一襲，喪事隨由資給。謚曰簡子。」明年，又詔曰：「故侍中、護軍將軍簡子捨，義該玄儒，博窮文史，奉親能孝，事君盡忠，歷掌機密，清貞自居。食不重味，身靡兼衣。終亡之日，內無妻妾，外無田宅，兩兒單貧，有過古烈。往者，南司白渦之劾，恐外議謂朕有私，致此黜免，追愧若人一介之善。外可量加襃異，以旌善人。」二子：弘義，弘信。

徐勉字脩仁，東海郯人也。祖長宗，宋高祖霸府行參軍。父融，南昌相。

勉幼孤貧，早勵清節。年六歲，時屬霖雨，家人祈霽，率爾為文，見稱耆宿。及長，篤志好學。起家國子生。太尉文憲公王儉時為祭酒，每稱勉有宰輔之量。射策舉高第，補西陽王國侍郎。尋遷太學博士，鎮軍參軍，尚書殿中郎，以公事免。又除中兵郎、領軍長史。琅邪王元長才名甚盛，嘗欲與勉相識，每託人召之。勉謂人曰：「王郎名高望促，難可輕𧝬衣裾。」俄而元長及禍，時人莫不服其機鑒。

初與長沙宣武王遊，高祖深器賞之。及義兵至京邑，勉於新林謁見，高祖甚加恩禮，使管書記。高祖踐阼，拜中書侍郎，遷建威將軍、後軍諮議參軍、本邑中正、尚書左丞。自掌樞憲，多所糾舉，時論以為稱職。

天監二年，除給事黃門侍郎、尚書吏部郎，參掌大選。遷侍中。時王師北伐，候驛填委。勉參掌軍書，劬勞夙夜，動經數旬，乃一還宅。每還，羣犬驚吠。勉歎曰：「吾憂國忘家，乃至於此。若吾亡後，亦是傳中一事。」六年，除給事中、五兵尚書，遷吏部尚書。勉居選官，彝倫有序，旣閑尺牘，兼善辭令，雖文案填積，坐客充滿，應對如流，手不停筆。又該綜百氏，皆為避諱。常與門人夜集，客有虞暠求詹事五官，勉正免答云：「今夕止可談風月，不宜及公事。」故時人咸服其無私。

除散騎常侍，領游擊將軍，未拜，改領太子右衞率。遷左衞將軍，領太子中庶子，侍東宮。昭明太子尚幼，敕知宮事。太子禮之甚重，每事詢謀。嘗於殿內講孝經，臨川靖惠王、尚書令沈約備二傅，勉與國子祭酒張充為執經，王瑩、張稷、柳憕、王暕為侍講。時選極親賢，妙盡時譽，勉陳讓數四。又與沈約書，求換侍講，詔不許，然後就焉。轉太子詹事，領雲騎將軍，尋加散騎常侍，遷尚書右僕射，詹事如故。又改授侍中，頻表解宮職，優詔不許。

時人間喪事，多不遵禮，朝終夕殯，相尚以速。勉上疏曰：「禮記問喪云：『三日而後斂者，以俟其生也；三日而不生，亦不生矣。』自頃以來，不遵斯制。送終之禮，殯以朞日，潤屋豪家，乃或半晷，衣衾棺椁，以速為榮，親戚徒隸，各念休反。故屬纊纔畢，灰釘已具，忘狐鼠之顧步，愧燕雀之徊翔。傷情滅理，莫此為大。且人子承衾之時，志懣心絕，喪事所資，悉關他手，愛憎深淺，事實難原，如覘視或爽，存沒違濫，使萬有其一，怨酷已多，豈若緩其告斂之晨，申其望生之冀。請自今士庶，宜悉依古，三日大斂。如有不奉，加以糾繩。」詔可其奏。

尋授宣惠將軍，置佐史，侍中、僕射如故。又除尚書僕射、中衞將軍。勉以舊恩，越升重位，盡心奉上。知無不為。爰自小選，迄于此職，常參掌衡石，甚得士心。禁省中事，未嘗漏洩。每有表奏，輒焚藁草。博通經史，多識前載。朝儀國典，婚冠吉凶，勉皆預圖議。普通六年，上修五禮表曰：

　　臣聞「立天之道，曰陰與陽；立人之道，曰仁與義」。故稱「導之以德，齊之以禮」。夫禮所以安上治民，弘風訓俗，經國家，利後嗣者也。唐虞三代，咸必由之。在乎有周，憲章尤備，因殷革夏，損益可知。雖復經禮三百，曲禮三千，經文三百，威儀三千，其大歸有五，即宗伯所掌典禮：吉為上，凶次之，賔次之，軍次之，嘉為下也。故祠祭不以禮，則不齊不莊；喪紀不以禮，則背死忘生者衆；賔客不以禮，則朝覲失其儀；軍旅不以禮，則致亂於師律；冠婚不以禮，則男女失其時。為國修身，於斯攸急。

　　洎周室大壞，王道旣衰，官守斯文，日失其序，禮樂征伐，出自諸侯，小雅盡廢，舊章缺矣。是以韓宣適魯，知周公之德；叔侯在晉，辨郊勞之儀。戰國從橫，政教愈泯；暴秦滅學，掃地無餘。漢氏鬱興，日不暇給，猶命叔孫於外野，方知帝王之為貴。末葉紛綸，遞有興毀，或以武功銳志，或好黃老之言，禮義之式，於焉中止。及東京曹襃，南宮制述，集其散略，百有餘篇，雖寫以尺簡，而終闕平奏。其後兵革相尋，異端互起，章句旣淪，俎豆斯輟。方領矩步之容，事滅於旌鼓；蘭臺石室之文，用盡於帷蓋。至乎晉初，爰定新禮，荀顗制之於前，摯虞刪之於末。旣而中原喪亂，罕有所遺；江左草創，因循而已。釐革之風，是則未暇。

　　伏惟陛下睿明啟運，先天改物，撥亂惟武，經世以文。作樂在乎功成，制禮弘於業定。光啟二學，皇枝等於貴遊；闢茲五館，草萊升以好爵。爰自受命，迄于告成，盛德形容備矣，天下能事畢矣。明明穆穆，無德而稱焉。至若玄符靈貺之祥，浮溟機山之賮，固亦日書左史，副在司存，今可得而略也。是以命彼羣才，搜甘泉之法；延茲碩學，闡曲臺之儀。淄上淹中之儒，連蹤繼軌；負笈懷鈆之彥，匪旦伊夕。諒以化穆三雍，人從五典，秩宗之教，勃焉以興。

　　伏尋所定五禮，起齊永明三年，太子步兵校尉伏曼容表求制一代禮樂，于時參議置新舊學士十人，止修五禮，諮稟衞將軍丹陽尹王儉，學士亦分住郡中，製作歷年，猶未克就。及文憲薨殂，遺文散逸，後又以事付國子祭酒何胤，經涉九載，猶復未畢。建武四年，胤還東山，齊明帝敕委尚書令徐孝嗣。舊事本末，隨在南第。永元中，孝嗣於此遇禍，又多零落。當時鳩斂所餘，權付尚書左丞蔡仲熊、驍騎將軍何佟之，共掌其事。時修禮局住在國子學中門外，東昏之代，頻有軍火，其所散失，又踰太半。天監元年，佟之啟審省置之宜，敕使外詳。時尚書參詳，以天地初革，庶務權輿，宜俟隆平，徐議刪撰，欲且省禮局，併還尚書儀曹。詔旨云：「禮壞樂缺，故國異家殊，實宜以時修定，以為永准。但頃之修撰，以情取人，不以學進；其掌知者，以貴總一，不以稽古，所以歷年不就，有名無實。此旣經國所先，外可議其人，人定，便即撰次。」於是尚書僕射沈約等參議，請五禮各置舊學士一人，人各自舉學士二人，相助抄撰。其中有疑者，依前漢石渠、後漢白虎，隨源以聞，請旨斷決。乃以舊學士右軍記室參軍明山賔掌吉禮，中軍騎兵參軍嚴植之掌凶禮，中軍田曹行參軍兼太常丞賀瑒掌賔禮，征虜記室參軍陸璉掌軍禮，右軍參軍司馬褧掌嘉禮，尚書左丞何佟之總參其事。佟之亡後，以鎮北諮議參軍伏暅代之。後又以暅代嚴植之掌凶禮。暅尋遷官，以五經博士繆昭掌凶禮。復以禮儀深廣，記載殘缺，宜須博論，共盡其致，更使鎮軍將軍丹陽尹沈約、太常卿張充及臣三人同參厥務。臣又奉別敕，總知其事。末又使中書侍郎周捨、庾於陵二人復豫參知。若有疑義，所掌學士當職先立議，通諮五禮舊學士及參知，各言同異，條牒啟聞，決之制旨。疑事旣多，歲時又積，制旨裁斷，其數不少，莫不網羅經誥，玉振金聲，義貫幽微，理入神契，前儒所不釋，後學所未聞。凡諸奏決，皆載篇首，具列聖旨，為不刊之則。洪規盛範，冠絕百王；茂實英聲，方垂千載。寧孝宣之能擬，豈孝章之足云。

　　五禮之職，事有繁簡，及其列畢，不得同時。嘉禮儀注以天監六年五月七日上尚書，合十有二秩，百一十六卷，五百三十六條；賔禮儀注以天監六年五月二十日上尚書，合十有七秩，一百三十三卷，五百四十五條；軍禮儀注以天監九年十月二十九日上尚書，合十有八秩，一百八十九卷，二百四十條；吉禮儀注以天監十一年十一月十日上尚書，合二十有六秩，二百二十四卷，一千五條；凶禮儀注以天監十一年十一月十七日上尚書，合四十有七秩，五百一十四卷，五千六百九十三條：大凡一百二十秩，一千一百七十六卷，八千一十九條。又列副祕閣及五經典書各一通，繕寫校定，以普通五年二月始獲洗畢。

　　竊以撰正履禮，歷代罕就，皇明在運，厥功克成。周代三千，舉其盈數；今之八千，隨事附益。質文相變，故其數兼倍，猶如八卦之爻，因而重之，錯綜成六十四也。昔文武二王，所以綱紀周室，君臨天下，公旦脩之，以致太平龍鳳之瑞。自斯厥後，甫備茲日。孔子曰：「其有繼周，雖百代可知。」豈所謂齊功比美者歟！臣以庸識，謬司其任，淹留歷稔，允當斯責；兼勒成之初，未遑表上，寔由才輕務廣，思力不周，永言慙惕，無忘寤寐。自今春輿駕將親六師，搜尋軍禮，閱其條章，靡不該備。所謂郁郁文哉，煥乎洋溢，信可以懸諸日月，頒之天下者矣。愚心喜抃，彌思陳述；兼前後聯官，一時皆逝，臣雖幸存，耄已將及，慮皇世大典，遂闕騰奏，不任下情，輒具載撰修始末，并職掌人所成卷秩條目之數，謹拜表以聞。

詔曰：「經禮大備，政典載弘，今詔有司，案以行事也。」又詔曰：「勉表如此。因革允釐，憲章孔備，功成業定，於是乎在。可以光被八表，施諸百代，俾萬世之下，知斯文在斯。主者其按以遵行，勿有失墜。」尋加中書令，給親信二十人。勉以疾自陳，求解內任，詔不許，乃令停下省，三日一朝，有事遣主書論決。腳疾轉劇，久闕朝覲，固陳求解，詔乃賚假，須疾差還省。

勉雖居顯位，不營產業，家無蓄積，俸祿分贍親族之窮乏者。門人故舊或從容致言。勉乃答曰：「人遺子孫以財，我遺之以清白。子孫才也，則自致輜軿；如其不才，終為他有。」嘗為書誡其子崧曰：

　　吾家世清廉，故常居貧素，至於產業之事，所未嘗言，非直不經營而已。薄躬遭逢，遂至今日，尊官厚祿，可謂備之。每念叨竊若斯，豈由才致，仰藉先代風範及以福慶，故臻此耳。古人所謂「以清白遺子孫，不亦厚乎。」又云：「遺子黃金滿籯，不如一經。」詳求此言，信非徒語。吾雖不敏，實有本志，庶得遵奉斯義，不敢墜失。所以顯貴以來，將三十載，門人故舊亟薦便宜，或使創闢田園，或勸興立邸店，又欲舳艫運致，亦令貨殖聚斂。若此事衆，皆距而不納。非謂拔葵去織，且欲省息紛紜。

　　中年聊於東田間營小園者，非在播藝，以要利入，正欲穿池種樹，少寄情賞。又以郊際閑曠，終可為宅，儻獲懸車致事，實欲歌哭於斯。慧日、十住等，旣應營婚，又須住止，吾清明門宅，無相容處。所以爾者，亦復有以。前割西邊施宣武寺，旣失西廂，不復方幅，意亦謂此逆旅舍耳，何事須華？常恨時人謂是我宅。古往今來，豪富繼踵，高門甲第，連闥洞房，宛其死矣，定是誰室？但不能不為培塿之山，聚石移果，雜以花卉，以娛休沐，用託性靈。隨便架立，不在廣大，惟功德處，小以為好。所以內中逼促，無復房宇。近營東邊兒孫二宅，乃藉十住南還之資，其中所須，猶為不少，旣牽挽不至，又不可中塗而輟，郊間之園，遂不辦保，貨與韋黯，乃獲百金，成就兩宅，已消其半。尋園價所得，何以至此？由吾經始歷年，粗已成立，桃李茂密，桐竹成陰，塍陌交通，渠畎相屬。華樓逈榭，頗有臨眺之美；孤峰叢薄，不無糾紛之興。瀆中並饒菰蔣，湖裏殊富芰蓮。雖云人外，城闕密邇，韋生欲之，亦雅有情趣。追述此事，非有吝心，蓋是筆勢所至耳。憶謝靈運山家詩云：「中為天地物，今成鄙夫有。」吾此園有之二十載矣，今為天地物，物之與我，相校幾何哉！此吾所餘，今以分汝，營小田舍，親累旣多，理亦須此。且釋氏之教，以財物謂之外命；儒典亦稱「何以聚人曰財」。況汝曹常情，安得忘此。聞汝所買姑孰田地，甚為舄鹵，彌復何安？所以如此，非物競故也。雖事異寢丘，聊可髣髴。孔子曰：「居家理治，可移於官。」旣已營之，宜使成立。進退兩亡，更貽恥笑。若有所收穫，汝可自分贍內外大小，宜令得所，非吾所知，又復應沾之諸女耳。汝旣居長，故有此及。

　　凡為人長，殊復不易，當使中外諧緝，人無間言，先物後己，然後可貴。老生云：「後其身而身先。」若能爾者，更招巨利。汝當自勗，見賢思齊，不宜忽略以棄日也。棄日乃是棄身，身名美惡，豈不大哉，可不慎歟！今之所敕，略言此意，正謂為家已來，不事資產，旣立墅舍，以乖舊業，陳其始末，無愧懷抱。兼吾年時朽暮，心力稍殫，牽課奉公，略不克舉，其中餘暇，裁可自休。或復冬日之陽，夏日之陰，良辰美景，文案間隙，負杖躡屩，逍遙陋館，臨池觀魚，披林聽鳥，濁酒一杯，彈琴一曲，求數刻之暫樂，庶居常以待終，不宜復勞家間細務。汝交關旣定，此書又行，凡所資須，付給如別。自茲以後，吾不復言及田事，汝亦勿復與吾言之。假使堯水湯旱，吾豈知如何；若其滿庾盈箱，爾之幸遇。如斯之事，並無俟令吾知也。記云：「夫孝者，善繼人之志，善述人之事。」今且望汝全吾此志，則無所恨矣。

勉第二子悱卒，痛悼甚至，不欲久廢王務，乃為答客喻。其辭曰：

　　普通五年春二月丁丑，余第二息晉安內史悱喪之問至焉，舉家傷悼，心情若隕。二宮並降中使以相慰勗，親遊賔客畢來弔問，輒慟哭失聲，悲不自已，所謂父子天性，不知涕之所從來也。

　　於是門人慮其肆情所鍾，容致委頓，乃斂衽而進曰：「僕聞古往今來，理運之常數；春榮秋落，氣象之定期。人居其間，譬諸逆旅，生寄死歸，著於通論，是以深識之士，悠爾忘懷。東門歸無之旨，見稱往哲；西河喪明之過，取誚友朋。足下受遇於朝，任居端右，憂深責重，休戚是均，宜其遺情下流，止哀加飯，上存奉國，俯示隆家。豈可縱此無益，同之兒女，傷神損識，或虧生務。門下竊議，咸為君侯不取也。」

　　余雪泣而答曰：「彭殤之達義，延吳之雅言，亦常聞之矣；顧所以未能弭意者，請陳其說。夫植樹階庭，欽柯葉之茂；為山累仞，惜覆簣之功。故秀而不實，尼父為之歎息；析彼歧路，楊子所以留連。事有可深，聖賢靡抑。今吾所悲，亦以悱始踰立歲，孝悌之至，自幼而長，文章之美，得之天然，好學不倦，居無塵雜，多所著述，盈帙滿笥，淡然得失之際，不見喜慍之容。及翰飛東朝，參伍盛列，其所遊往，皆一時才俊，賦詩頌詠，終日忘疲。每從容謂吾以遭逢時來，位隆任要，當應推賢下士，先物後身，然後可以報恩明主，克保元吉。俾余二紀之中，忝竊若是，幸無大過者，繄此子之助焉。自出閩區，政存清靜，冀其旋反，少慰衰暮，言念今日，眇然長往。加以闔棺千里之外，未知歸骨之期，雖復無情之倫，庸詎不痛於昔！夷甫孩抱中物，尚盡慟以待賔；安仁未及七旬，猶慇懃於詞賦。況夫名立宦成，半途而廢者，亦焉可已已哉。求其此懷，可謂苗實之義。諸賢旣貽格言，喻以大理，即日輟哀，命駕脩職事焉。」

中大通三年，又以疾自陳，移授特進，右光祿大夫、侍中、中衞將軍，置佐史，餘如故。增親信四十人。兩宮參問，冠蓋結轍；服膳醫藥，皆資天府。有敕每欲臨幸，勉以拜伏有虧，頻啟停出，詔許之，遂停輿駕。大同元年，卒，時年七十。高祖聞而流涕，即日車駕臨殯，乃詔贈特進、右光祿大夫、開府儀同三司，餘並如故。給東園祕器，朝服一具，衣一襲。贈錢二十萬，布百匹。皇太子亦舉哀朝堂。謚曰簡肅公。

勉善屬文，勤著述，雖當機務，下筆不休。嘗以起居注煩雜，乃加刪撰為別起居注六百卷；左丞彈事五卷；在選曹，撰選品五卷；齊時，撰太廟祝文二卷；以孔釋二教殊途同歸，撰會林五十卷。凡所著，前後二集四十五卷，又為婦人集十卷，皆行於世。大同三年，故佐史尚書左丞劉覽等詣闕陳勉行狀，請刊石紀德，即降詔許立碑於墓云。

悱字敬業，幼聦敏，能屬文。起家著作佐郎，轉太子舍人，掌書記之任。累遷洗馬、中舍人，猶管書記。出入宮坊者歷稔，以足疾出為湘東王友，遷晉安內史。

陳吏部尚書姚察曰：徐勉少而厲志忘食，發憤脩身，慎言行，擇交遊。加運屬興王，依光日月，故能明經術以綰青紫，出閭閻而取卿相。及居重任，竭誠事主，動師古始，依則先王，提衡端軌，物無異議，為梁宗臣，盛矣。

## 梁書‧卷二十六 列傳第二十 范岫　傅昭弟映

	范岫　傅昭弟映　蕭琛　陸杲

	范岫字懋賔，濟陽考城人也。高祖宣，晉徵士。父羲，宋兖州別駕。岫早孤，事母以孝聞，與吳興沈約俱為蔡興宗所禮。泰始中，起家奉朝請。興宗為安西將軍，引為主簿。累遷臨海、長城二縣令，驃騎參軍，尚書刪定郎，護軍司馬，齊司徒竟陵王子良記室參軍。

累遷太子家令。文惠太子之在東宮，沈約之徒以文才見引，岫亦預焉。岫文雖不逮約，而名行為時輩所與，博涉多通，尤悉魏晉以來吉凶故事。約常稱曰：「范公好事該博，胡廣無以加。」南鄉范雲謂人曰：「諸君進止威儀，當問范長頭。」以岫多識前代舊事也。

遷國子博士。永明中，魏使至，有詔妙選朝士有詞辯者，接使於界首，以岫兼淮陰長史迎焉。還遷尚書左丞，母憂去官，尋起攝職。出為寧朔將軍、南蠻長史、南義陽太守，未赴職，遷右軍諮議參軍，郡如故。除撫軍司馬。出為建威將軍、安成內史。入為給事黃門侍郎，遷御史中丞、領前軍將軍、南北兖二州大中正。永元末，出為輔國將軍、冠軍晉安王長史，行南徐州事。義師平京邑，承制徵為尚書吏部郎，參大選。梁臺建，為度支尚書。天監五年，遷散騎常侍、光祿大夫，侍皇太子，給扶。六年，領太子左衞率。七年，徙通直散騎常侍、右衞將軍，中正如故。其年表致事，詔不許。八年，出為晉陵太守，秩中二千石。九年，入為祠部尚書，領右驍騎將軍，其年遷金紫光祿大夫，加親信二十人。十三年，卒官，時年七十五。賻錢五萬，布百匹。

岫身長七尺八寸，恭敬儼恪，進止以禮。自親喪之後，蔬食布衣以終身。每所居官，恒以廉潔著稱。為長城令時，有梓材巾箱至數十年，經貴遂不改易。在晉陵，惟作牙管筆一雙，猶以為費。所著文集、禮論、雜儀、字訓行於世。二子襃，偉。

傅昭，字茂遠，北地靈州人，晉司隸校尉咸七世孫也。祖和之，父淡，善三禮，知名宋世。淡事宋竟陵王劉誕，誕反，淡坐誅。昭六歲而孤，哀毀如成人者，宗黨咸異之。十一，隨外祖於朱雀航賣曆日。為雍州刺史袁顗客，顗嘗來昭所，昭讀書自若，神色不改。顗歎曰：「此兒神情不凡，必成佳器。」司徒建安王休仁聞而悅之，因欲致昭，昭以宋氏多故，遂不往。或有稱昭於廷尉虞愿，愿乃遣車迎昭。時愿宗人通之在坐，並當世名流，通之贈昭詩曰：「英妙擅山東，才子傾洛陽。清塵誰能嗣，及爾遘遺芳。」太原王延秀薦昭於丹陽尹袁粲，深為所禮，辟為郡主簿，使諸子從昭受學。會明帝崩，粲造哀策文，乃引昭定其所制。每經昭戶，輒歎曰：「經其戶，寂若無人，披其帷，其人斯在，豈非名賢。」尋為總明學士、奉朝請。齊永明中，累遷員外郎、司徒竟陵王子良參軍、尚書儀曹郎。

先是御史中丞劉休薦昭於武帝，永明初，以昭為南郡王侍讀。王嗣帝位，故時臣隸爭求權寵，惟昭及南陽宗夬，保身守正，無所參入，竟不罹其禍。明帝踐阼，引昭為中書通事舍人。時居此職者，皆勢傾天下，昭獨廉靜，無所干豫。器服率陋，身安麤糲。常插燭於板床，明帝聞之，賜漆合燭盤等，敕曰：「卿有古人之風，故賜卿古人之物。」累遷車騎臨海王記室參軍，長水校尉，太子家令，驃騎晉安王諮議參軍。尋除尚書左丞、本州大中正。

高祖素悉昭能，建康城平，引為驃騎錄事參軍。梁臺建，遷給事黃門侍郎，領著作郎，頃之，兼御史中丞，黃門、著作、中正並如故。天監三年，兼五兵尚書，參選事，四年，即真。六年，徙為左民尚書，未拜，出為建威將軍、平南安成王長史、尋陽太守。七年，入為振遠將軍、中權長史。八年，遷通直散騎常侍，領步兵校尉，復領本州大中正。十年，復為左民尚書。

十一年，出為信武將軍、安成內史。安成自宋已來兵亂，郡舍號凶。及昭為郡，郡內人夜夢見兵馬鎧甲甚盛，又聞有人云「當避善人」，軍衆相與騰虛而逝。夢者驚起。俄而疾風暴雨，倏忽便至，數間屋俱倒，即夢者所見軍馬踐蹈之所也。自後郡舍遂安，咸以昭正直所致。郡溪無魚，或有暑月薦昭魚者，昭旣不納，又不欲拒，遂餧于門側。

十二年，入為祕書監，領後軍將軍。十四年，遷太常卿。十七年，出為智武將軍、臨海太守。郡有蜜巖，前後太守皆自封固，專收其利。昭以周文之囿，與百姓共之，大可喻小，乃教勿封。縣令常餉栗，置絹于薄下，昭笑而還之。普通二年，入為通直散騎常侍、光祿大夫，領本州大中正，尋領祕書監。五年，遷散騎常侍、金紫光祿大夫，中正如故。

昭所莅官，常以清靜為政，不尚嚴肅。居朝廷，無所請謁，不畜私門生，不交私利。終日端居，以書記為樂，雖老不衰。博極古今，尤善人物，魏晉以來，官宦簿伐，姻通內外，舉而論之，無所遺失。性尤篤慎。子婦嘗得家餉牛肉以進，昭召其子曰：「食之則犯法，告之則不可，取而埋之。」其居身行己，不負闇室，類皆如此。京師後進，宗其學，重其道，人人自以為不逮。大通二年九月，卒，時年七十五。詔賻錢三萬，布五十匹，即日舉哀，謚曰貞子。長子諝，尚書郎，臨安令。次子肱。

映字徽遠，昭弟也。三歲而孤。兄弟友睦，脩身厲行，非禮不行。始昭之守臨海，陸倕餞之，賔主俱懽，日昏不反，映以昭年高，不可連夜極樂，乃自往迎候，同乘而歸，兄弟並已斑白，時人美而服焉。及昭卒，映喪之如父，年踰七十，哀戚過禮，服制雖除，每言輒感慟。

映泛涉記傳，有文才，而不以篇什自命。少時與劉繪、蕭琛相友善，繪之為南康相，映時為府丞，文教多令具草。褚彥回聞而悅之，乃屈與子賁等遊處。年未弱冠，彥回欲令仕，映以昭未解褐，固辭，須昭仕乃官。

永元元年，參鎮軍江夏王軍事，出為武康令。及高祖師次建康，吳興太守袁昂自謂門世忠貞，固守誠節，乃訪於映曰：「卿謂時事云何？」映答曰：「元嘉之末，開闢未有，故太尉殺身以明節，司徒當寄託之重，理無苟全，所以不顧夷險，以殉名義。今嗣主昏虐，狎近羣小，親賢誅戮，君子道消，外難屢作，曾無悛改。今荊雍協舉，乘據上流，背昏向明，勢無不濟。百姓思治，天人之意可知；旣明且哲，忠孝之途無爽。願明府更當雅慮，無祇悔也。」尋以公事免。天監初，除征虜鄱陽王參軍，建安王中權錄事參軍，領軍長史，烏程令。所受俸祿，悉歸于兄。復為臨川王錄事參軍，南臺治書，安成王錄事，太子翊軍校尉，累遷中散大夫、光祿卿、太中大夫。大同五年，卒，年八十三。子弘。

蕭琛字彥瑜，蘭陵人。祖僧珍，宋廷尉卿。父惠訓，太中大夫。琛年數歲，從伯惠開撫其背曰：「必興吾宗。」

琛少而朗悟，有縱橫才辯。起家齊太學博士。時王儉當朝，琛年少，未為儉所識，負其才氣，欲候儉。時儉宴于樂遊苑，琛乃著虎皮靴，策桃枝杖，直造儉坐，儉與語，大悅。儉為丹陽尹，辟為主簿，舉為南徐州秀才，累遷司徒記室。

永明九年，魏始通好，琛再銜命至桑乾，還為通直散騎侍郎。時魏遣李道固來使，齊帝讌之，琛於御筵舉酒勸道固，道固不受，曰：「公庭無私禮，不容受勸。」琛徐答曰：「詩所謂『雨我公田，遂及我私』。」座者皆服，道固乃受琛酒。遷司徒右長史。出為晉熙王長史、行南徐州事。還兼少府卿、尚書左丞。

東昏初嗣立，時議以無廟見之典，琛議據周頌烈文、閔予皆為即位朝廟之典，於是從之。高祖定京邑，引為驃騎諮議，領錄事，遷給事黃門侍郎。梁臺建，為御史中丞。天監元年，遷庶子，出為宣城太守。徵為衞尉卿，俄遷員外散騎常侍。三年，除太子中庶子、散騎常侍。九年，出為寧遠將軍、平西長史、江夏太守。

始琛在宣城，有北僧南度，惟賷一葫蘆，中有漢書序傳。僧曰：「三輔舊老相傳，以為班固真本。」琛固求得之，其書多有異今者，而紙墨亦古，文字多如龍舉之例，非隸非篆，琛甚祕之。及是行也，以書饟鄱陽王範，範乃獻于東宮。

琛尋遷安西長史、南郡太守，母憂去官，又丁父艱。起為信武將軍、護軍長史，俄為貞毅將軍、太尉長史。出為信威將軍、東陽太守，遷吳興太守。郡有項羽廟，土民名為憤王，甚有靈驗，遂於郡廳事安施床幕為神座，公私請禱，前後二千石皆於廳拜祠，而避居他室。琛至，徙神還廟，處之不疑。又禁殺牛解祀，以脯代肉。

琛頻蒞大郡，不治產業，有闕則取，不以為嫌。普通元年，徵為宗正卿，遷左民尚書，領南徐州大中正，太子右衞率。徙度支尚書，左驍騎將軍，領軍將軍，轉祕書監、後軍將軍，遷侍中。

高祖在西邸，早與琛狎，每朝讌，接以舊恩，呼為宗老。琛亦奉陳昔恩，以「早簉中陽，夙忝同閈，雖迷興運，猶荷洪慈」。上答曰：「雖云早契闊，乃自非同志；勿談興運初，且道狂奴異。」

琛常言：「少壯三好，音律、書、酒。年長以來，二事都廢，惟書籍不衰。」而琛性通脫，常自解竈，事畢餕餘，必陶然致醉。

大通二年，為金紫光祿大夫，加特進，給親信三十人。中大通元年，為雲麾將軍、晉陵太守，秩中二千石，以疾自解，改授侍中、特進、金紫光祿大夫。卒，年五十二。遺令諸子，與妻同墳異藏，祭以蔬菜，葬日止車十乘，事存率素。乘輿臨哭甚哀。詔贈本官，加雲麾將軍，給東園祕器，朝服一具，衣一襲，賻錢二十萬，布百匹。謚曰平子。

陸杲字明霞，吳郡吳人。祖徽，宋輔國將軍、益州刺史。父叡，揚州治中。

杲少好學，工書畫，舅張融有高名，杲風韻舉動頗類於融，時稱之曰：「無對日下，惟舅與甥。」起家齊中軍法曹行參軍，太子舍人，衞軍王儉主簿。遷尚書殿中曹郎，拜日，八座丞郎並到上省交禮，而杲至晚，不及時刻，坐免官。久之，以為司徒竟陵王外兵參軍，遷征虜宜都王功曹史，驃騎晉安王諮議參軍，司徒從事中郎。梁臺建，以為驃騎記室參軍，遷相國西曹掾。天監元年，除撫軍長史，母憂去職。服闋，拜建威將軍、中軍臨川王諮議參軍，尋遷黃門侍郎，右軍安成王長史。五年，遷御史中丞。

杲性婞直，無所顧望。山陰令虞肩在任，贓污數百萬，杲奏收治。中書舍人黃睦之以肩事託杲，杲不答。高祖聞之，以問杲，杲答曰「有之」。高祖曰：「卿識睦之不？」杲答曰：「臣不識其人。」時睦之在御側，上指示杲曰：「此人是也。」杲謂睦之曰：「君小人，何敢以罪人屬南司？」睦之失色。領軍將軍張稷，是杲從舅，杲嘗以公事彈稷，稷因侍宴訴高祖曰：「陸杲是臣通親，小事彈臣不貸。」高祖曰：「杲職司其事，卿何得為嫌！」杲在臺，號稱不畏彊禦。

六年，遷祕書監，頃之為太子中庶子、光祿卿。八年，出為義興太守，在郡寬惠，為民下所稱。還為司空臨川王長史、領揚州大中正。十四年，遷通直散騎侍郎，俄遷散騎常侍，中正如故。十五年，遷司徒左長史。十六年，入為左民尚書，遷太常卿。普通二年，出為仁威將軍、臨川內史。五年，入為金紫光祿大夫，又領揚州大中正。中大通元年，加特進，中正如故。四年，卒，時年七十四。謚曰質子。

杲素信佛法，持戒甚精，著沙門傳三十卷。

弟煦，學涉有思理。天監初，歷中書侍郎，尚書左丞，太子家令，卒。撰晉書未就。又著陸史十五卷，陸氏驪泉志一卷，並行於世。

子罩，少篤學，有文才，仕至太子中庶子、光祿卿。

史臣曰：范岫、傅昭，並篤行清慎，善始令終，斯石建、石慶之徒矣。蕭琛、陸杲俱以才學著名。琛朗悟辯捷，加諳究朝典，高祖在田，與琛遊舊，及踐天曆，任遇甚隆，美矣。杲性婞直，無所忌憚，旣而執法憲臺，糾繩不避權幸，可謂允茲正色。詩云：「彼己之子，邦之司直。」杲其有焉。

## 梁書‧卷二十七 列傳第二十一 陸倕　到洽　明山賔　殷鈞　陸襄

	陸倕　到洽　明山賔　殷鈞　陸襄

	陸倕字佐公，吳郡吳人也。晉太尉玩六世孫。祖子真，宋東陽太守。父慧曉，齊太常卿。

倕少勤學，善屬文。於宅內起兩間茅屋，杜絕往來，晝夜讀書，如此者數載。所讀一遍，必誦於口。嘗借人漢書，失五行志四卷，乃暗寫還之，略無遺脫。幼為外祖張岱所異，岱常謂諸子曰：「此兒汝家之陽元也。」年十七，舉本州秀才。刺史竟陵王子良開西邸延英俊，倕亦預焉。辟議曹從事參軍、廬陵王法曹行參軍。天監初，為右軍安成王外兵參軍，轉主簿。

倕與樂安任昉友善，為感知己賦以贈昉，昉因此名以報之曰：「信偉人之世篤，本侯服於陸鄉。緬風流與道素，襲袞衣與繡裳。還伊人而世載，並三駿而龍光。過龍津而一息，望鳳條而曾翔。彼白玉之雖潔，此幽蘭之信芳。思在物而取譬，非斗斛之能量。匹聳峙於東岳，比凝厲於秋霜。不一飯以妄過，每三錢以投渭。匪蒙袂之敢嗟，豈溝壑之能衣。旣蘊藉其有餘，又淡然而無味。得意同乎卷懷，違方似乎仗氣。類平叔而靡雕，似子雲之不朴。冠衆善而貽操，綜羣言而名學。折高、戴於后臺，異鄒、顏乎董幄。採三詩於河間，訪九師於淮曲。術兼口傳之書，藝廣鏗鏘之樂。時坐睡而梁懸，裁枝梧而錐握。旣文過而意深，又理勝而辭縟。咨余生之荏苒，迫歲暮而傷情。測徂陰於堂下，聽鳴鍾於洛城。唯忘年之陸子，定一遇於班荊。余獲田蘇之價，爾得海上之名。信落魄而無產，終長對於短生。飢虛表於徐步，逃責顯於疾行。子比我於叔則，又方余於耀卿。心照情交，流言靡惑。萬類闇求，千里懸得。言象可廢，蹄筌自默。居非連棟，行則同車。冬日不足，夏日靡餘。肴核非餌，絲竹豈娛。我未捨駕，子已回輿。中飯相顧，悵然動色。邦壤旣殊，離會莫測。存異山陽之居，沒非要離之側。似膠投漆中，離婁豈能識。」其為士友所重如此。

遷驃騎臨川王東曹掾。是時禮樂制度多所創革，高祖雅愛倕才，乃敕撰新漏刻銘，其文甚美。遷太子中舍人，管東宮書記。又詔為石闕銘記，奏之。敕曰：「太子中舍人陸倕所製石闕銘，辭義典雅，足為佳作。昔虞丘辨物，邯鄲獻賦，賞以金帛，前史美談。可賜絹三十匹。」遷太子庶子、國子博士，母憂去職。服闋，為中書侍郎，給事黃門侍郎，揚州別駕從事史，以疾陳解，遷鴻臚卿，入為吏部郎，參選事。出為雲麾晉安王長史、尋陽太守、行江州府州事。以公事免，左遷中書侍郎，司徒司馬，太子中庶子，廷尉卿。又為中庶子，加給事中，揚州大中正。復除國子博士，中庶子、中正並如故。守太常卿，中正如故。普通七年，卒，年五十七。文集二十卷，行於世。

第四子纉，早慧，十歲通經，為童子奉車郎，卒。

到洽字茂沿，彭城武原人也。宋驃騎將軍彥之曾孫。祖仲度，驃騎江夏王從事中郎。父坦，齊中書郎。

洽年十八，為南徐州迎西曹行事。洽少知名，清警有才學士行。謝朓文章盛於一時，見洽深相賞好，日引與談論。每謂洽曰：「君非直名人，乃亦兼資文武。」朓後為吏部，洽去職，朓欲薦之，洽覩世方亂，深相拒絕。除晉安王國左常侍，不就，遂築室巖阿，幽居者積歲。樂安任昉有知人之鑒，與洽兄沼、溉並善。嘗訪洽於田舍，見之歎曰：「此子日下無雙。」遂申拜親之禮。

天監初，沼、溉俱蒙擢用，洽尤見知賞，從弟沆亦相與齊名。高祖問待詔丘遲曰：「到洽何如沆、溉？」遲對曰：「正清過於沆，文章不減溉；加以清言，殆將難及。」即召為太子舍人。御華光殿，詔洽及沆、蕭琛、任昉侍讌，賦二十韻詩，以洽辭為工，賜絹二十匹。高祖謂昉曰：「諸到可謂才子。」昉對曰：「臣常竊議，宋得其武，梁得其文。」

二年，遷司徒主簿，直待詔省，敕使抄甲部書。五年，遷尚書殿中郎。洽兄弟羣從，遞居此職，時人榮之。七年，遷太子中舍人，與庶子陸倕對掌東宮管記。俄為侍讀，侍讀省仍置學士二人，洽復充其選。九年，遷國子博士，奉敕撰太學碑。十二年，出為臨川內史，在郡稱職。十四年，入為太子家令，遷給事黃門侍郎，兼國子博士。十六年，遷太子中庶子。普通元年，以本官領博士。頃之，入為尚書吏部郎，請託一無所行。俄遷員外散騎常侍，復領博士，母憂去職。五年，復為太子中庶子，領步兵校尉，未拜，仍遷給事黃門侍郎，領尚書左丞，準繩不避貴戚，尚書省賄賂莫敢通。時鑾輿欲親戎，軍國容禮，多自洽出。六年，遷御史中丞，彈糾無所顧望，號為勁直，當時肅清。以公事左降，猶居職。舊制，中丞不得入尚書下舍，洽兄溉為左民尚書，洽引服親不應有礙，刺省詳決。左丞蕭子雲議許入溉省，亦以其兄弟素篤，不能相別也。七年，出為貞威將軍、雲麾長史、尋陽太守。

大通元年，卒於郡，時年五十一。贈侍中。謚曰理子。昭明太子與晉安王綱令曰：「明北兖、到長史遂相係凋落，傷怛悲惋，不能已已。去歲陸太常殂歿，今茲二賢長謝。陸生資忠履貞，冰清玉潔，文該四始，學遍九流，高情勝氣，貞然直上。明公儒學稽古，淳厚篤誠，立身行道，始終如一，儻值夫子，必升孔堂。到子風神開爽，文義可觀，當官莅事，介然無私。皆海內之俊乂，東序之祕寶。此之嗟惜，更復何論。但遊處周旋，並淹歲序，造膝忠規，豈可勝說，幸免祇悔，實二三子之力也。談對如昨，音言在耳，零落相仍，皆成異物，每一念至，何時可言。天下之寶，理當惻愴。近張新安又致故，其人文筆弘雅，亦足嗟惜，隨弟府朝，東西日久，尤當傷懷也。比人物零落，特可傷惋，屬有今信，乃復及之。」

洽文集行於世。子伯淮、仲舉。

明山賔字孝若，平原鬲人也。父僧紹，隱居不仕，宋末國子博士徵，不就。

山賔七歲能言名理，十三博通經傳，居喪盡禮。服闋，州辟從事史。起家奉朝請。兄仲璋嬰痼疾，家道屢空，山賔乃行干祿。齊始安王蕭遙光引為撫軍行參軍，後為廣陽令，頃之去官。義師至，高祖引為相府田曹參軍。梁臺建，為尚書駕部郎，遷治書侍御史，右軍記室參軍，掌治吉禮。時初置五經博士，山賔首膺其選。遷北中郎諮議參軍，侍皇太子讀。累遷中書侍郎，國子博士，太子率更令，中庶子，博士如故。天監十五年，出為持節、督緣淮諸軍事、征遠將軍、北兖州刺史。普通二年，徵為太子右衞率，加給事中，遷御史中丞。以公事左遷黃門侍郎、司農卿。四年，遷散騎常侍，領青冀二州大中正。東宮新置學士，又以山賔居之，俄以本官兼國子祭酒。

初，山賔在州，所部平陸縣不稔，啟出倉米以贍人，後刺史檢州曹，失簿書，以山賔為秏闕，有司追責，籍其宅入官，山賔默不自理，更巿地造宅。昭明太子聞築室不就，有令曰：「明祭酒雖出撫大藩，擁旄推轂，珥金拖紫，而恒事屢空。聞構宇未成，今送薄助。」并貽詩曰：「平仲古稱奇，夷吾昔檀美。令則挺伊賢，東秦固多士。築室非道傍，置宅歸仁里。庚桑方有係，原生今易擬。必來三逕人，將招五經士。」

山賔性篤實，家中嘗乏用，貨所乘牛。旣售受錢，乃謂買主曰：「此牛經患漏蹄，治差已久，恐後脫發，無容不相語。」買主遽追取錢。處士阮孝緒聞之，歎曰：「此言足使還淳反朴，激薄停澆矣。」

五年，又為國子博士，常侍、中正如故。其年以本官假節，權攝北兖州事。大通元年，卒，時年八十五。詔贈侍中、信威將軍。謚曰質子。昭明太子為舉哀，賻錢十萬，布百匹，并使舍人王顒監護喪事。又與前司徒左長史殷芸令曰：「北兖信至，明常侍遂至殞逝，聞之傷怛。此賢儒術該通，志用稽古，溫厚淳和，倫雅弘篤。授經以來，迄今二紀。若其上交不諂，造膝忠規，非顯外跡，得之胸懷者，蓋亦積矣。攝官連率，行當言歸，不謂長往，眇成疇日。追憶談緒，皆為悲端，往矣如何！昔經聯事，理當酸愴也。」

山賔累居學官，甚有訓導之益，然性頗疏通，接於諸生，多所狎比，人皆愛之。所著吉禮儀注二百二十四卷，禮儀二十卷，孝經喪禮服義十五卷。

子震，字興道，亦傳父業。歷官太學博士，太子舍人，尚書祠部郎，餘姚令。

殷鈞字季和，陳郡長平人也。晉太常融八世孫。父叡，有才辯，知名齊世，歷官司徒從事中郎。叡妻王奐女。奐為雍州刺史、鎮北將軍，乃言於朝，以叡為鎮北長史、河南太守。奐誅，叡并見害。鈞時年九歲，以孝聞。及長，恬靜簡交遊，好學有思理。善隸書，為當時楷法，南鄉范雲、樂安任昉並稱賞之。高祖與叡少舊故，以女妻鈞，即永興公主也。

天監初，拜駙馬都尉，起家祕書郎，太子舍人，司徒主簿，祕書丞。鈞在職，啟校定祕閣四部書，更為目錄。又受詔料檢西省法書古跡，別為品目。遷驃騎從事中郎，中書郎，太子家令，掌東宮書記。頃之，遷給事黃門侍郎，中庶子，尚書吏部郎，司徒左長史，侍中。東宮置學士，復以鈞為之。公事免。復為中庶子，領國子博士、左驍騎將軍，博士如故。出為明威將軍、臨川內史。

鈞體羸多疾，閉閤臥治，而百姓化其德，劫盜皆奔出境。嘗禽劫帥，不加考掠，但和言誚責。劫帥稽顙乞改過，鈞便命遣之，後遂為善人。郡舊多山瘧，更暑必動，自鈞在任，郡境無復瘧疾。母憂去職，居喪過禮，昭明太子憂之，手書誡喻曰：「知比諸德，哀頓為過，又所進殆無一溢，甚以酸耿。迥然一身，宗奠是寄，毀而滅性，聖教所不許。宜微自遣割，俯存禮制，饘粥果蔬，少加勉彊。憂懷旣深，指故有及，并令繆道臻口具。」鈞答曰：「奉賜手令，并繆道臻宣旨，伏讀感咽，肝心塗地。小人無情，動不及禮，但稟生尪劣，假推年歲，罪戾所鍾，復加橫疾。頃者綿微，守盡晷漏，目亂玄黃，心迷哀樂，惟救危苦，未能以遠理自制。薑桂之滋，實聞前典，不避粱肉，復忝今慈，臣亦何人，降此憂愍。謹當循復聖旨，思自補續，如脫申延，實由亭造。」服闋，遷五兵尚書，猶以頓瘵經時，不堪拜受，乃更授散騎常侍，領步兵校尉，侍東宮。尋改領中庶子。昭明太子薨，官屬罷，又領右游擊，除國子祭酒，常侍如故。中大通四年，卒，時年四十九。謚曰貞子。二子：構，渥。

陸襄字師卿，吳郡吳人也。父閑，齊始安王遙光揚州治中，永元末，遙光據東府作亂，或勸閑去之。閑曰：「吾為人吏，何所逃死。」臺軍攻陷城，閑見執，將刑，第二子絳求代死，不獲，遂以身蔽刃，刑者俱害之。襄痛父兄之酷，喪過于禮，服釋後猶若居憂。

天監三年，都官尚書范岫表薦襄，起家擢拜著作佐郎，除永寧令。秩滿，累遷司空臨川王法曹，外兵，輕車廬陵王記室參軍。昭明太子聞襄業行，啟高祖引與遊處，除太子洗馬，遷中舍人，並掌管記。出為揚州治中，襄父終此官，固辭職，高祖不許，聽與府司馬換廨居之。昭明太子敬耆老，襄母年將八十，與蕭琛、傅昭、陸杲每月常遣存問，加賜珍羞衣服。襄母嘗卒患心痛，醫方須三升粟漿，是時冬月，日又逼暮，求索無所，忽有老人詣門貨漿，量如方劑，始欲酬直，無何失之，時以襄孝感所致也。累遷國子博士，太子家令，復掌管記，母憂去職。襄年已五十，毀頓過禮，太子憂之，日遣使誡喻。服闋，除太子中庶子，復掌管記。中大通三年，昭明太子薨，官屬罷，妃蔡氏別居金華宮，以襄為中散大夫、領步兵校尉、金華宮家令、知金華宮事。

七年，出為鄱陽內史。先是，郡民鮮于琛服食脩道法，嘗入山採藥，拾得五色幡眊，又於地中得石璽，竊怪之。琛先與妻別室，望琛所處，常有異氣，益以為神。大同元年，遂結其門徒，殺廣晉令王筠，號上願元年，署置官屬，其黨轉相誑惑，有衆萬餘人。將出攻郡，襄先已帥民吏脩城隍，為備禦，及賊至，連戰破之，生獲琛，餘衆逃散。時鄰郡豫章、安成等守宰案治黨與，因求賄貨，皆不得其實，或有善人盡室離禍，惟襄郡部枉直無濫。民作歌曰：「鮮于平後善惡分，民無枉死，賴有陸君。」又有彭李二家，先因忿諍，遂相誣告，襄引入內室，不加責誚，但和言解喻之，二人感恩，深自咎悔，乃為設酒食，令其盡歡，酒罷，同載而還，因相親厚。民又歌曰：「陸君政，無怨家，鬬旣罷，讎共車。」在政六年，郡中大治，民李晛等四百二十人詣闕拜表，陳襄德化，求於郡立碑，降敕許之。又表乞留襄，襄固求還，徵為吏部郎，遷祕書監，領揚州大中正。太清元年，遷度支尚書，中正如故。

二年，侯景舉兵圍宮城，以襄直侍中省。三年三月，城陷，襄逃還吳。賊尋寇東境，沒吳郡。景將宋子仙進攻錢塘，會海鹽人陸黯舉義，有衆數千人，夜出襲郡，殺偽太守蘇單于，推襄行郡事。時淮南太守文成侯蕭寧逃賊入吳，襄遣迎寧為盟主，遣黯及兄子映公帥衆拒子仙。子仙聞兵起，乃退還，與黯等戰於松江，黯敗走，吳下軍聞之，亦各奔散。襄匿于墓下，一夜憂憤卒，時年七十。

襄弱冠遭家禍，終身蔬食布衣，不聽音樂，口不言殺害，五十許年。侯景平，世祖追贈侍中、雲麾將軍。以建義功，追封餘干縣侯，邑五百戶。

陳吏部尚書姚察曰：陸倕博涉文理，到洽匪躬貞勁，明山賔儒雅篤實，殷鈞靜素恬和，陸襄淳深孝性，雖任遇有異，皆列於名臣矣。

## 梁書‧卷二十八 列傳第二十二 裴邃兄子之高　之平　之橫

	裴邃兄子之高　之平　之橫　夏侯亶弟夔　魚弘　韋放

	裴邃字淵明，河東聞喜人，魏襄州刺史綽之後也。祖壽孫，寓居壽陽，為宋武帝前軍長史。父仲穆，驍騎將軍。

邃十歲能屬文，善左氏春秋。齊建武初，刺史蕭遙昌引為府主簿。壽陽有八公山廟，遙昌為立碑，使邃為文，甚見稱賞。舉秀才，對策高第，奉朝請。

東昏踐阼，始安王蕭遙光為撫軍將軍、揚州刺史，引邃為參軍。後遙光敗，邃還壽陽，值刺史裴叔業以壽陽降魏，豫州豪族皆被驅掠，邃遂隨衆北徙，魏主宣武帝雅重之，以為司徒屬，中書郎，魏郡太守。魏遣王肅鎮壽陽，邃固求隨肅，密圖南歸。天監初，自拔還朝，除後軍諮議參軍。邃求邊境自效，以為輔國將軍、廬江太守。時魏將呂頗率衆五萬奄來攻郡，邃率麾下拒破之，加右軍將軍。

五年，征邵陽洲，魏人為長橋斷淮以濟。邃築壘逼橋，每戰輒克，於是密作沒突艦。會甚雨，淮水暴溢，邃乘艦徑造橋側，魏衆驚潰，邃乘勝追擊，大破之。進克羊石城，斬城主元康。又破霍丘城，斬城主甯永仁。平小峴，攻合肥。以功封夷陵縣子，邑三百戶。遷冠軍長史、廣陵太守。

邃與鄉人共入魏武廟，因論帝王功業。其妻甥王篆之密啟高祖，云「裴邃多大言，有不臣之跡」。由是左遷為始安太守。邃志欲立功邊陲，不願閑遠，乃致書於呂僧珍曰：「昔阮咸、顏延有『二始』之歎，吾才不逮古人，今為三始，非其願也，將如之何！」未及至郡，會魏攻宿預，詔邃拒焉。行次直瀆，魏衆退。遷右軍諮議參軍、豫章王雲麾府司馬，率所領助守石頭。出為竟陵太守，開置屯田，公私便之。遷為游擊將軍、朱衣直閤，直殿省。尋遷假節、明威將軍、西戎校尉、北梁秦二州刺史。復開創屯田數千頃，倉廩盈實，省息邊運，民吏獲安。乃相率餉絹千餘匹，邃從容曰：「汝等不應爾；吾又不可逆。」納其絹二匹而已。還為給事中、雲騎將軍、朱衣直閤將軍，遷大匠卿。

普通二年，義州刺史文僧明以州叛入於魏，魏軍來援。以邃為假節、信武將軍，督衆軍討焉。邃深入魏境，從邊城道，出其不意，魏所署義州刺史封壽據檀公峴，邃擊破之，遂圍其城，壽面縛請降，義州平。除持節、督北徐州諸軍事、信武將軍、北徐州刺史，未之職，又遷督豫州北豫霍三州諸軍事、豫州刺史，鎮合肥。

四年，進號宣毅將軍。是歲，大軍將北伐，以邃督征討諸軍事，率騎三千，先襲壽陽。九月壬戌，夜至壽陽，攻其郛，斬關而入，一日戰九合，為後軍蔡秀成失道不至，邃以援絕拔還。於是邃復整兵，收集士卒。令諸將各以服色相別。邃自為黃袍騎，先攻狄丘、甓城、黎漿等城，皆拔之。屠安成、馬頭、沙陵等戍。是冬，始修芍陂。明年，復破魏新蔡郡，略地至於鄭城，汝潁之間所在響應。魏壽陽守將長孫稚、河間王元琛率衆五萬，出城挑戰，邃勒諸將為四甄以待之，令直閤將軍李祖憐偽遁以引稚，稚等悉衆追之，四甄競發，魏衆大敗。斬首萬餘級。稚等奔走，閉門自固，不敢復出。其年五月，卒於軍中。追贈侍中、左衞將軍，給鼓吹一部，進爵為侯，增邑七百戶。謚曰烈。

邃少言笑，沉深有思略，為政寬明，能得士心。居身方正有威重，將吏憚之，少敢犯法。及其卒也，淮、肥間莫不流涕，以為邃不死，洛陽不足拔也。

子之禮，字子義，自國子生推第，補邵陵王國左常侍、信威行參軍。王為南兖，除長流參軍，未行，仍留宿衞，補直閤將軍。丁父憂，服闋襲封，因請隨軍討壽陽，除雲麾將軍，遷散騎常侍。又別攻魏廣陵城，平之，除信武將軍、西豫州刺史，加輕車將軍，除黃門侍郎，遷中軍宣城王司馬。尋為都督北徐仁睢三州諸軍事、信武將軍、北徐州刺史。徵太子左衞率，兼衞尉卿，轉少府卿。卒，謚曰壯。子政，承聖中，官至給事黃門侍郎。江陵陷，隨例入西魏。

之高字如山，邃兄中散大夫髦之子也。起家州從事、新都令、奉朝請，遷參軍。頗讀書，少負意氣，常隨叔父邃征討，所在立功，甚為邃所器重，戎政咸以委焉。

壽陽之役，邃卒于軍所，之高隸夏侯夔，平壽陽，仍除平北豫章長史、梁郡太守，封都城縣男，邑二百五十戶。時魏汝陰來附，敕之高應接，仍除假節、飈勇將軍、潁州刺史。士民夜反，踰城而入，之高率家僮與麾下奮擊，賊乃散走。父憂還京。起為光遠將軍，合討陰陵盜賊，平之，以為譙州刺史。又還為左軍將軍，出為南譙太守、監北徐州，遷員外散騎常侍。尋除雄信將軍、西豫州刺史，餘如故。

侯景亂，之高率衆入援，南豫州刺史、鄱陽嗣王範命之高總督江右援軍諸軍事，頓于張公洲。柳仲禮至橫江，之高遣船舸二百餘艘迎致仲禮，與韋粲等俱會青塘立營，據建興苑。及城陷，之高還合肥，與鄱陽王範西上。稍至新蔡，衆將一萬，未有所屬，元帝遣蕭慧正召之，以為侍中、護軍將軍。到江陵，承制除特進、金紫光祿大夫。卒，時年七十三。贈侍中、儀同三司，鼓吹一部。謚曰恭。

子畿，累官太子右衞率、雋州刺史。西魏攻陷江陵，畿力戰死之。

之平字如原，之高第五弟。少亦隨邃征討，以軍功封都亭侯。歷武陵王常侍、扶風弘農二郡太守，不行，除譙州長史、陽平太守。拒侯景，城陷後，遷散騎常侍、右衞將軍、太子詹事。

之橫字如岳，之高第十三弟也。少好賔遊，重氣俠，不事產業。之高以其縱誕，乃為狹被蔬食以激厲之。之橫歎曰：「大丈夫富貴，必作百幅被。」遂與僮屬數百人，於芍陂大營田墅，遂致殷積。太宗在東宮，聞而要之，以為河東王常侍、直殿主帥，遷直閤將軍。侯景亂，出為貞威將軍，隸鄱陽王範討景。景濟江，仍與範長子嗣入援。連營度淮，據東城。京都陷，退還合肥，與範泝流赴湓城。景遣任約上逼晉熙，範令之橫下援，未及至，範薨，之橫乃還。

時尋陽王大心在江州，範副梅思立密要大心襲湓城，之橫斬思立而拒大心。大心以州降景。之橫率衆與兄之高同歸元帝，承制除散騎常侍、廷尉卿，出為河東內史。又隨王僧辯拒侯景於巴陵，景退，遷持節、平北將軍、東徐州刺史，中護軍，封豫寧侯，邑三千戶。又隨僧辯追景，平郢、魯、江、晉等州，恒為前鋒陷陣。仍至石頭，破景，景東奔，僧辯令之橫與杜崱入守臺城。及陸納據湘州叛，又隸王僧辯南討焉。於陣斬納將李賢明，遂平之。又破武陵王於硤口。還除吳興太守，乃作百幅被，以成其初志。

後江陵陷，齊遣上黨王高渙挾貞陽侯攻東關，晉安王方智承制，以之橫為使持節、鎮北將軍、徐州刺史，都督衆軍，給鼓吹一部，出守蘄城。之橫營壘未周，而齊軍大至，兵盡矢窮，遂於陣沒，時年四十一。贈侍中、司空公，謚曰忠壯。子鳳寶嗣。

夏侯亶字世龍，車騎將軍詳長子也。齊初，起家奉朝請。永元末，詳為西中郎南康王司馬，隨府鎮荊州，亶留京師，為東昏聽政主帥。及崔慧景作亂，亶以捍禦功，除驍騎將軍。及高祖起師，詳與長史蕭穎冑協同義舉，密遣信下都迎亶，亶乃齎宣德皇后令，令南康王纂承大統，封十郡為宣城王，進位相國，置僚屬，選百官。建康城平，以亶為尚書吏部郎，俄遷侍中，奉璽於高祖。天監元年，出為宣城太守。尋入為散騎常侍，領右驍騎將軍。六年，出為平西始興王長史、南郡太守，父憂解職。居喪盡禮，廬于墓側，遺財悉推諸弟。八年，起為持節、督司州諸軍事、信武將軍、司州刺史，領安陸太守。服闋，襲封豐城縣公。居州甚有威惠，為邊人所悅服。十二年，以本號還朝，除都官尚書，遷給事中、右衞將軍、領豫州大中正。十五年，出為信武將軍、安西長史、江夏太守。十七年，入為通直散騎常侍、太子右衞率，遷左衞將軍，領前軍將軍。俄出為明威將軍、吳興太守。在郡復有惠政，吏民圖其像，立碑頌美焉。普通三年，入為散騎常侍，領右驍騎將軍，轉太府卿，常侍如故。以公事免，未幾，優詔復職。五年，遷中護軍。

六年，大舉北伐，先遣豫州刺史裴邃帥譙州刺史湛僧智、歷陽太守明紹世、南譙太守魚弘、晉熙太守張澄，並世之驍將，自南道伐壽陽城，未克而邃卒。乃加亶使持節，馳驛代邃，與魏將河間王元琛、臨淮王元彧等相拒，頻戰克捷。尋有密敕，班師合肥，以休士馬，須堰成復進。七年夏，淮堰水盛，壽陽城將沒，高祖復遣北道軍元樹帥彭寶孫、陳慶之等稍進，亶帥湛僧智、魚弘、張澄等通清流澗，將入淮、肥。魏軍夾肥築城，出亶軍後，亶與僧智還襲，破之。進攻黎漿，貞威將軍韋放自北道會焉。兩軍旣合，所向皆降下。凡降城五十二，獲男女口七萬五千人，米二十萬石。詔以壽陽依前代置豫州，合肥鎮改為南豫州，以亶為使持節、都督豫州緣淮南豫霍義定五州諸軍事、雲麾將軍、豫南豫二州刺史。壽春久罹兵荒，百姓多流散，亶輕刑薄賦，務農省役，頃之民戶充復。大通二年，進號平北將軍。三年，卒於州鎮。高祖聞之，即日素服舉哀，贈車騎將軍。謚曰襄。州民夏侯簡等五百人表請為亶立碑置祠，詔許之。

亶為人美風儀，寬厚有器量，涉獵文史，辯給能專對。宗人夏侯溢為衡陽內史，辭日，亶侍御坐，高祖謂亶曰：「夏侯溢於卿疏近？」亶答曰：「是臣從弟。」高祖知溢於亶已疏，乃曰：「卿傖人，好不辨族從。」亶對曰：「臣聞服屬易疏，所以不忍言族。」時以為能對。

亶歷為六郡三州，不修產業，祿賜所得，隨散親故。性儉率，居處服用，充足而已，不事華侈。晚年頗好音樂，有妓妾十數人，並無被服姿容。每有客，常隔簾奏之，時謂簾為夏侯妓衣也。

亶二子：誼，損。誼襲封豐城公，歷官太子舍人，洗馬。太清中，侯景入寇，誼與弟損帥部曲入城，並卒圍內。

夔字季龍，亶弟也。起家齊南康王府行參軍。中興初，遷司徒屬。天監元年，為太子洗馬，中舍人，中書郎。丁父憂，服闋，除大匠卿，知造太極殿事。普通元年，為邵陵王信威長史，行府國事。其年，出為假節、征遠將軍，隨機北討，還除給事黃門侍郎。二年，副裴邃討義州，平之。三年，代兄亶為吳興太守，尋遷假節、征遠將軍、西陽武昌二郡太守。七年，徵為衞尉，未拜，改授持節、督司州諸軍事、信武將軍、司州刺史，領安陸太守。

八年，敕夔帥壯武將軍裴之禮、直閤將軍任思祖出義陽道，攻平靜、穆陵、陰山三關，克之。是時譙州刺史湛僧智圍魏東豫州刺史元慶和於廣陵，入其郛。魏將元顯伯率軍赴援，僧智逆擊破之，夔自武陽會僧智，斷魏軍歸路。慶和於內築柵以自固，及夔至，遂請降。夔讓僧智，僧智曰：「慶和志欲降公，不願降僧智，今往必乖其意；且僧智所將為烏合募人，不可御之以法。公持軍素嚴，必無犯令，受降納附，深得其宜。」於是夔乃登城拔魏幟，建官軍旗鼓，衆莫敢妄動，慶和束兵以出，軍無私焉。凡降男女口四萬餘人，粟六十萬斛，餘物稱是。顯伯聞之夜遁，衆軍追之，生擒二萬餘人，斬獲不可勝數。詔以僧智領東豫州，鎮廣陵。夔引軍屯安陽。夔又遣偏將屠楚城，盡俘其衆，由是義陽北道遂與魏絕。

大通二年，魏郢州刺史元願達請降，高祖敕郢州刺史元樹往迎願達，夔亦自楚城會之，遂留鎮焉。詔改魏郢州為北司州，以夔為刺史，兼督司州。三年，遷使持節，進號仁威將軍，封保城縣侯，邑一千五百戶。中大通二年，徵為右衞將軍，丁所生母憂去職。

時魏南兖州刺史劉明以譙城入附，詔遣鎮北將軍元樹帥軍應接，起夔為雲麾將軍，隨機北討，尋授使持節、督南豫州諸軍事、南豫州刺史。六年，轉使持節、督豫淮陳頴建霍義七州諸軍事、豫州刺史。豫州積歲寇戎，人頗失業，夔乃帥軍人於蒼陵立堰，溉田千餘頃，歲收穀百餘萬石，以充儲備，兼贍貧人，境內賴之。夔兄亶先經此任，至是夔又居焉。兄弟並有恩惠於鄉里，百姓歌之曰：「我之有州，頻仍夏侯；前兄後弟，布政優優。」在州七年，甚有聲績，遠近多附之。有部曲萬人，馬二千匹，並服習精強，為當時之盛。性奢豪，後房伎妾曳羅縠飾金翠者亦有百數。愛好人士，不以貴勢自高，文武賔客常滿坐，時亦以此稱之。大同四年，卒於州，時年五十六。有詔舉哀，贈錢二十萬，布二百匹。追贈侍中、安北將軍。謚曰桓。

子譔嗣，官至太僕卿。譔弟譒，少麤險薄行，常停鄉里，領其父部曲，為州助防，刺史蕭淵明引為府長史。淵明彭城戰沒，復為侯景長史。景尋舉兵反，譒前驅濟江，頓兵城西士林館，破掠邸第及居人富室，子女財貨盡略有之。淵明在州有四妾，章、於、王、阮，並有國色。淵明沒魏，其妾並還京第，譒至，破第納焉。

魚弘，襄陽人。身長八尺，白晳美姿容。累從征討，常為軍鋒，歷南譙、盱眙、竟陵太守。常語人曰：「我為郡，所謂四盡：水中魚鱉盡，山中麞鹿盡，田中米穀盡，村里民庶盡。丈夫生世，如輕塵栖弱草，白駒之過隙。人生懽樂富貴幾何時！」於是恣意酣賞，侍妾百餘人，不勝金翠，服翫車馬，皆窮一時之絕。遷為平西湘東王司馬、新興永寧二郡太守，卒官。

韋放字元直，車騎將軍叡之子。初為齊晉安王寧朔迎主簿，高祖臨雍州，又召為主簿。放身長七尺七寸，腰帶八圍，容貌甚偉。天監元年，為盱眙太守，還除通直郎，尋為輕車晉安王中兵參軍，遷鎮右始興王諮議參軍，以父憂去職。服闋，襲封永昌縣侯，出為輕車南平王長史、襄陽太守。轉假節、明威將軍、竟陵太守。在郡和理，為吏民所稱。

六年，大舉北伐，以放為貞威將軍，與胡龍牙會曹仲宗進軍。七年，夏侯亶攻黎漿不克，高祖復使帥軍自北道會壽春城。尋遷雲麾南康王長史、尋陽太守。放累為藩佐，並著聲績。

普通八年，高祖遣兼領軍曹仲宗等攻渦陽，又以放為明威將軍，帥師會之。魏大將費穆帥衆奄至，放軍營未立，麾下止有二百餘人。放從弟洵驍果有勇力，一軍所仗，放令洵單騎擊刺，屢折魏軍，洵馬亦被傷不能進，放冑又三貫流矢。衆皆失色，請放突去。放厲聲叱之曰：「今日唯有死耳。」乃免冑下馬，據胡床處分。於是士皆殊死戰，莫不一當百。魏軍遂退，放逐北至渦陽。魏又遣常山王元昭、大將軍李獎、乞佛寶、費穆等衆五萬來援，放率所督將陳度、趙伯超等夾擊，大破之。渦陽城主王偉以城降。放乃登城，簡出降口四千二百人，器仗充牣；又遣降人三十，分報李獎、費穆等。魏人棄諸營壘，一時奔潰，衆軍乘之，斬獲略盡。擒穆弟超，并王偉送於京師。還為太子右衞率，轉通直散騎常侍。出為持節、督梁南秦二州諸軍事、信武將軍、梁南秦二州刺史。中大通二年，徙督北徐州諸軍事、北徐州刺史，增封四百戶，持節、將軍如故。在鎮三年，卒，時年五十九。謚曰宜侯。

放性弘厚篤實，輕財好施，於諸弟尤雍睦。每將遠別及行役初還，常同一室臥起，時稱為「三姜」。初，放與吳郡張率皆有側室懷孕，因指為婚姻。其後各產男女，未及成長而率亡，遺嗣孤弱，放常贍卹之。及為北徐州，時有勢族請姻者，放曰：「吾不失信於故友。」乃以息岐娶率女，又以女適率子，時稱放能篤舊。長子粲嗣，別有傳。

史臣曰：裴邃之詞采早著，兼思略沉深，夏侯亶之好學辯給，夔之奢豪愛士，韋放之弘厚篤行，並遇主逢時，展其才用矣。及牧州典郡，破敵安邊，咸著功績，允文武之任，蓋梁室之名臣歟。

## 梁書‧卷二十九 列傳第二十三 高祖三王

高祖八男：丁貴嬪生昭明太子統，太宗簡文皇帝，廬陵威王續；阮脩容生世祖孝元皇帝；吳淑媛生豫章王綜；董淑儀生南康簡王績；丁充華生邵陵攜王綸；葛脩容生武陵王紀。綜及紀別有傳。

南康簡王績字世謹，高祖第四子。天監八年，封南康郡王，邑二千戶。出為輕車將軍，領石頭戍軍事。十年，遷使持節、都督南徐州諸軍事、南徐州刺史，進號仁威將軍。績時年七歲，主者有受貨，洗改解書，長史王僧孺弗之覺，績見而輒詰之，便即時首服，衆咸歎其聦警。十六年，徵為宣毅將軍、領石頭戍軍事。十七年，出為使持節、都督南北兗徐青冀五州諸軍事、南兗州刺史，在州著稱。尋有詔徵還，民曹嘉樂等三百七十人詣闕上表，稱績尤異一十五條，乞留州任，優詔許之，進號北中郎將。普通四年，徵為侍中、雲麾將軍，領石頭戍軍事。五年，出為使持節、都督江州諸軍事、江州刺史。丁董淑儀憂，居喪過禮，高祖手詔勉之，使攝州任，固求解職，乃徵授安右將軍、領石頭戍軍事，尋加護軍。羸瘠弗堪視事。大通三年，因感病薨于任，時年二十五。贈侍中、中軍將軍、開府儀同三司，給鼓吹一部。謚曰簡。

績寡玩好，少嗜慾，居無僕妾，躬事約儉，所有租秩，悉寄天府。及薨後，府有南康國無名錢數千萬。

子會理嗣，字長才。少聦慧，好文史。年十一而孤，特為高祖所愛，衣服禮秩與正王不殊。年十五，拜輕車將軍、湘州刺史，又領石頭戍軍事。遷侍中，兼領軍將軍。尋除宣惠將軍、丹陽尹，置佐史。出為使持節、都督南北兗北徐青冀東徐譙七州諸軍事、平北將軍、南兗州刺史。太清元年，督衆軍北討，至彭城，為魏師所敗，退歸本鎮。

二年，侯景圍京邑，會理治嚴將入援，會北徐州刺史封山侯正表將應其兄正德，外託赴援，實謀襲廣陵，會理擊破之，方得進路。臺城陷，侯景遣前臨江太守董紹先以高祖手敕召會理，其僚佐咸勸距之，會理曰：「諸君心事與我不同，天子年尊，受制賊虜，今有手敕召我入朝，臣子之心，豈得違背。且遠處江北，功業難成，不若身赴京都，圖之肘腋。吾計決矣。」遂席卷而行，以城輸紹先。至京，景以為侍中、司空、兼中書令。雖在寇手，每思匡復，與西鄉侯勸等潛布腹心，要結壯士。時范陽祖皓斬紹先，據廣陵城起義，期以會理為內應。皓敗，辭相連及，景矯詔免會理官，猶以白衣領尚書令。

是冬，景往晉熙，京師虛弱，會理復與柳敬禮謀之。敬禮曰：「舉大事必有所資，今無寸兵，安可以動？」會理曰：「湖熟有吾舊兵三千餘人，昨來相知，克期響集，聽吾日定，便至京師。計賊守兵不過千人耳，若大兵外攻，吾等內應，直取王偉，事必有成。縱景後歸，無能為也。」敬禮曰善，因贊成之。于時百姓厭賊，咸思用命，自丹陽至于京口，靡不同之。後事不果，與祁陽侯通理並遇害。

通理字仲宣，位太子洗馬，封祁陽侯。通理弟乂理字季英，會理第六弟也。生十旬而簡王薨，至三歲而能言，見內人分散，涕泣相送，乂理問其故，或曰：「此簡王宮人，喪畢去爾。」乂理便號泣，悲不自勝，諸宮人見之，莫不傷感，為之停者三人焉。服闋後，見高祖，又悲涕不自勝。高祖為之流泣，謂左右曰：「此兒大必為奇士。」大同八年，封安樂縣侯，邑五百戶。

乂理性慷慨，慕立功名，每讀書見忠臣烈士，未嘗不廢卷歎曰：「一生之內，當無愧古人。」博覽多識，有文才，嘗祭孔文舉墓，并為立碑，製文甚美。

太清中，侯景內寇，乂理聚賔客數百，輕裝赴南兗州，隨兄會理入援，恒親當矢石，為士卒先。及城陷，又隨會理還廣陵，因入齊為質，乞師。行二日，會侯景遣董紹先據廣陵，遂追會理，因為所獲。紹先防之甚嚴，不得與兄弟相見，乃偽請先還京，得入辭母，謂其姊安固公主曰：「事既如此，豈可合家受斃。兄若至，願為言之，善為計自勉，勿賜以為念也。家國阽危，雖死非恨，前途亦思立效，但未知天命何如耳。」至京師，以魏降人元貞立節忠正，可以託孤，乃以玉柄扇贈之。貞怪其故，不受。乂理曰：「後當見憶，幸勿推辭。」會祖皓起兵，乂理奔長蘆，收軍得千餘人。其左右有應賊者，因間劫會理，其衆遂駭散，為景所害，時年二十一。元貞始悟其前言，往收葬焉。

廬陵威王續字世訢，高祖第五子。天監八年，封廬陵郡王，邑二千戶。十年，拜輕車將軍、南彭城琅邪太守。十三年，轉會稽太守。十六年，為都督江州諸軍事、雲麾將軍、江州刺史。普通元年，徵為宣毅將軍，領石頭戍軍事。

續少英果，膂力絕人，馳射游獵，應發命中。高祖常歎曰：「此我之任城也。」嘗與臨賀王正德及胡貴通、趙伯超等馳射於高祖前，續冠於諸人，高祖大悅。三年，為使持節、都督南徐梁秦沙四州諸軍事、西中郎將、南徐州刺史。七年，加宣毅將軍。中大通二年，又為使持節、都督雍梁秦沙四州諸軍事、平北將軍、寧蠻校尉、雍州刺史，給鼓吹一部。續多聚馬仗，畜養驍雄，金帛內盈，倉廩外實。四年，遷安北將軍。大同元年，為使持節、都督江州諸軍事、安南將軍、江州刺史。三年，徵為護軍將軍、領石頭戍軍事。五年，為驃騎將軍、開府儀同三司。又出為使持節、都督荊郢司雍南北秦梁巴華九州諸軍事、荊州刺史。中大同二年，薨於州，時年四十四。贈司空、散騎常侍、驃騎大將軍，鼓吹一部，謚曰威。長子安嗣。

邵陵攜王綸字世調，高祖第六子也。少聦頴，博學善屬文，尤工尺牘。天監十三年，封邵陵郡王，邑二千戶。出為寧遠將軍、琅邪彭城二郡太守，遷輕車將軍、會稽太守。十八年，徵為信威將軍。普通元年，領石頭戍軍事，尋為江州刺史。五年，以西中郎將權攝南兗州，坐事免官奪爵。七年，拜侍中。大通元年，復封爵，尋加信威將軍，置佐史。中大通元年，為丹陽尹。四年，為侍中、宣惠將軍、揚州刺史。以侵漁細民，少府丞何智通以事啟聞，綸知之，令客戴子高於都巷刺殺之。智通子訴于闕下，高祖令圍綸第，捕子高，綸匿之，竟不出。坐免為庶人。頃之，復封爵。大同元年，為侍中、雲麾將軍。七年，出為使持節、都督郢定霍司四州諸軍事、平西將軍、郢州刺史，遷為安前將軍、丹陽尹。中大同元年，出為鎮東將軍、南徐州刺史。

太清二年，進位中衞將軍、開府儀同三司。侯景構逆，加征討大都督，率衆討景。將發，高祖誡曰：「侯景小豎，頗習行陣，未可以一戰即殄，當以歲月圖之。」綸次鍾離，景已度采石。綸乃晝夜兼道，遊軍入赴。濟江中流風起，人馬溺者十一二。遂率寧遠將軍西豐公大春、新淦公大成等，步騎三萬，發自京口。將軍趙伯超曰：「若從黃城大道，必與賊遇，不如逕路直指鍾山，出其不意。」綸從之。衆軍奄至，賊徒大駭，分為三道攻綸，綸與戰，大破之，斬首千餘級。翌日，賊又來攻，相持日晚，賊稍引却，南安侯駿以數十騎馳之。賊回拒駿，駿部亂，賊因逼大軍，軍遂潰。綸至鍾山，衆裁千人，賊圍之，戰又敗，乃奔還京口。

三年春，綸復與東揚州刺史大連等入援，至于驃騎洲。進位司空。臺城陷，奔禹穴。大寶元年，綸至郢州，刺史南平王恪讓州於綸，綸不受，乃上綸為假黃鉞、都督中外諸軍事。綸於是置百官，改廳事為正陽殿。數有災怪，綸甚惡之。時元帝圍河東王譽於長沙既久，內外斷絕，綸聞其急，欲往救之，為軍糧不繼，遂止。乃與世祖書曰：

　　伏以先朝聖德，孝治天下，九親雍睦，四表無怨，誠為國政，實亦家風。唯余與爾，同奉神訓，宜敦旨喻，共承無改。且道之斯美，以和為貴，況天時地利，不及人和，豈可手足肱支，自相屠害。日者聞譽專情失訓，以幼陵長，湘峽之內，遂至交鋒。方等身遇亂兵，斃於行陣，殞于吳局，方此非冤。聞問號怛，惟增摧憤，念以兼悼，當何可稱。吾在州所居遙隔，雖知其狀，未喻所然。及屆此藩，備加覿訪，咸云譽應接多替，兵糧閉壅；弟教亦不悛，故興師以伐。譽未識大體，意斷所行，雖存急難，豈知竊思。不能禮爭，復以兵來。蕭牆興變，體親成敵，一朝至此，能不嗚呼。既有書問，雲雨傳流，噂𠴲其間，委悉無因詳究。

　　方今社稷危恥，創巨痛深，人非禽蟲，在知君父。即日大敵猶強，天讎未雪，余爾昆季，在外三人，如不匡難，安用臣子。唯應剖心嘗膽，泣血枕戈，感誓蒼穹，憑靈宗祀，晝謀夕計，共思匡復。至於其餘小忿，或宜寬貸。誠復子憾須臾，將奈國冤未逞。正當輕重相推，小大易奪，遣無益之情，割下流之悼，弘豁以理，通識勉之。今已喪鍾山，復誅猶子，將非揚湯止沸，吞冰療寒。若以譽之無道，近遠同疾，弟復效尤，攸非獨罪。幸寬於衆議，忍以事寧。如使外寇未除，家禍仍構，料今訪古，未或弗亡。

　　夫征戰之理，義在克勝；至於骨肉之戰，愈勝愈酷，捷則非功，敗則有喪，勞兵損義，虧失多矣。侯景之軍所以未窺江外者，正為藩屏盤固，宗鎮強密。若自相魚肉，是代景行師，景便不勞兵力，坐致成效，醜徒聞此，何快如之。又莊鐵小豎作亂，久挾觀寧、懷安二侯，以為名號，當陽有事充掣，殊廢備境，第聞征伐，復致分兵，便是自於瓜州至于湘雍，莫非戰地，悉以勞師。侯景卒承虛藉釁，浮江豕突，豈不表裏成虞，首尾難救？可為寒心，其事已切。弟若苦陷洞庭，兵戈不戢，雍州疑迫，何以自安，必引進魏軍，以求形援。侯景事等內癰，西秦外同瘤腫。直置關中，已為咽氣，況復貪狼難測，勢必侵吞。弟若不安，家國去矣。吾非有深鑒，獨能弘理，正是採藉風謠，博參物論，咸以為疑，皆欲解體故耳。

　　自我國五十許年，恩格玄穹，德彌赤縣，雖有逆難，未亂邕熙。溥天率土，忠臣憤慨，比屋罹禍，忠義奮發，無不抱甲負戈，衝冠裂眥，咸欲剚刃於侯景腹中，所須兵主唱耳。今人皆樂死，赴者如流。弟英略振遠，雄伯當代，唯德唯藝，資文資武，拯溺濟難，朝野咸屬，一匡九合，非弟而誰？豈得自違物望，致招羣讟。其間患難，具如所陳。斯理皎然，無勞請箸；驗之以實，寧須確引。吾所以間關險道，出自東川，政謂上游諸藩，必連師狎至，庶以殘命，預在行間。及到九江，安北兄遂泝流更上，全由餼饋懸，卒食半菽，阻以菜色，無因進取。侯景方延假息，復緩誅刑，倍增號憤，啟處無地。計瀟湘穀粟，猶當紅委，若阻弟嚴兵，唯事交切，至於運轉，恐無暇發遣。即日萬心慊望，唯在民天，若遂等西河，時事殆矣。必希令弟豁照茲途，解汨川之圍，存社稷之計，使其運輸糧儲，應贍軍旅，庶協力一舉，指日寧泰。宗廟重安，天下清復，推弟之功，豈非幸甚。吾才懦兵寡，安能為役，所寄令弟，庶得申情，朝聞夕死，萬殞何恨。聊陳聞見，幸無怪焉。臨紙號迷，諸失次緒。

世祖復書，陳河東有罪，不可解圍之狀。綸省書流涕曰：「天下之事，一至於斯！」左右聞之，莫不掩泣。於是大修器甲，將討侯景。元帝聞其強盛，乃遣王僧辯帥舟師一萬以逼綸，綸將劉龍武等降僧辯，綸軍潰，遂與子礩等十餘人輕舟走武昌。

時綸長史韋質、司馬姜律先在于外，聞綸敗，馳往迎之，於是復收散卒，屯于齊昌郡，將引魏軍共攻南陽。侯景將任約聞之，使鐵騎二百襲綸，綸無備，又敗走定州。定州刺史田龍祖迎綸，綸以龍祖荊鎮所任，懼為所執，復歸齊昌。行至汝南，西魏所署汝南城主李素者，綸之故吏，聞綸敗，開城納之。綸乃修浚城池，收集士卒，將攻竟陵。西魏安州刺史馬岫聞之，報于西魏，西魏遣大將軍楊忠、儀同侯幾通率衆赴焉。二年二月，忠等至于汝南，綸嬰城自守。會天寒大雪，忠等攻之不能克，死者甚衆。後李素中流矢卒，城乃陷。忠等執綸，綸不為屈，遂害之，投于江岸，經日顏色不變，鳥獸莫敢近焉。時年三十三。百姓憐之，為立祠廟，後世祖追謚曰攜。

長子堅，字長白。大同元年，以例封汝南侯，邑五百戶。亦善草隸，性頗庸短。侯景圍城，堅屯太陽門，終日蒲飲，不撫軍政。吏士有功，未嘗申理，疫癘所加，亦不存卹，士咸憤怨。太清三年三月，堅書佐董勛華、白曇朗等以繩引賊登樓，城遂陷，堅遇害。

弟確，字仲正。少驍勇，有文才。大同二年，封為正階侯，邑五百戶，後徙封永安。常在第中習騎射，學兵法，時人皆以為狂。左右或以進諫，確曰：「聽吾為國家破賊，使汝知之。」除祕書丞，太子中舍人。

鍾山之役，確苦戰，所向披靡，羣虜憚之。確每臨陣對敵，意氣詳贍，帶甲據鞍，自朝及夕，馳驟往反，不以為勞，諸將服其壯勇。及侯景乞盟，確在外，慮為後患，啟求召確入城。詔乃召確為南中郎將、廣州刺史，增封二千戶。確知此盟多貳，城必淪沒，因欲南奔，攜王聞之，逼確使入。確猶不肯，攜王流涕謂曰：「汝欲反邪！」時臺使周石珍在坐，確謂石珍曰：「侯景雖云欲去，而不解長圍，以意而推，其事可見。今召我入，未見其益也。」石珍曰：「敕旨如此，侯豈得辭？」確執意猶堅，攜王大怒，謂趙伯超曰：「譙州，卿為我斬之，當賷首赴闕。」伯超揮刃眄確曰：「我識君耳，刀豈識君？」確於是流涕而出，遂入城。及景背盟復圍城，城陷，確排闥入，啟高祖曰：「城已陷矣。」高祖曰：「猶可一戰不？」對曰：「不可。臣向者親格戰，勢不能禁，自縋下城，僅得至此。」高祖歎曰：「自我得之，自我失之，亦復何恨。」乃使確為慰勞文。

確既出見景，景愛其膂力，恒令在左右。後從景行，見天上飛鳶，羣虜爭射不中，確射之，應弦而落。賊徒忿嫉，咸勸除之。先是攜王遣人密導確，確謂使者曰：「侯景輕佻，可一夫力致，確不惜死，正欲手刃之，但未得其便耳。卿還啟家王，願勿以為念也。」事未遂而為賊所害。

史臣曰：自周、漢廣樹藩屏，固本深根；高祖之封建，將遵古制也。南康、廬陵並以宗室之貴，據磐石之重，績以孝著，續以勇聞。綸聦警有才學，性險躁，屢以罪黜，及太清之亂，忠孝獨存，斯可嘉矣。

## 梁書‧卷三十 列傳第二十四

 裴子野　顧協　徐摛　鮑泉

裴子野字幾原，河東聞喜人，晉太子左率康八世孫。兄黎，弟楷、綽，並有盛名，所謂「四裴」也。曾祖松之，宋太中大夫。祖駰，南中郎外兵參軍。父昭明，通直散騎常侍。

子野生而偏孤，為祖母所養，年九歲，祖母亡，泣血哀慟，家人異之。少好學，善屬文。起家齊武陵王國左常侍，右軍江夏王參軍，遭父憂去職。居喪盡禮，每之墓所，哭泣處草為之枯，有白兔馴擾其側。天監初，尚書僕射范雲嘉其行，將表奏之，會雲卒，不果。樂安任昉有盛名，為後進所慕，遊其門者，昉必相薦達。子野於昉為從中表，獨不至，昉亦恨焉。久之，除右軍安成王參軍，俄遷兼廷尉正。時三官通署獄牒，子野嘗不在，同僚輒署其名，奏有不允，子野從坐免職。或勸言諸有司，可得無咎。子野笑而答曰：「雖慙柳季之道，豈因訟以受服。」自此免黜久之，終無恨意。

二年，吳平侯蕭景為南兗州刺史，引為冠軍錄事，府遷職解。時中書范縝與子野未遇，聞其行業而善焉。會遷國子博士，乃上表讓之曰：「伏見前冠軍府錄事參軍河東裴子野，年四十，字幾原，幼稟至人之行，長厲國士之風，居喪有禮，毀瘠幾滅，免憂之外，蔬水不進。栖遲下位，身賤名微，而性不憛憛，情無汲汲，是以有識嗟推，州閭歎服。且家傳素業，世習儒史，苑囿經籍，遊息文藝。著宋略二十卷，彌綸首尾，勒成一代，屬辭比事，有足觀者。且章句洽悉，訓故可傳，脫置之膠庠，以弘獎後進，庶一夔之辯可尋，三豕之疑無謬矣。伏惟皇家淳耀，多士盈庭，官人邁乎有媯，棫樸越於姬氏，苟片善宜錄，無論厚薄，一介可求，不由等級。臣歷觀古今人君欽賢好善，未有聖朝孜孜若是之至也。敢緣斯義，輕陳愚瞽，乞以臣斯忝，回授子野。如此，則賢否之宜，各全其所，訊之物議，誰曰不允。臣與子野雖未嘗銜柸，訪之邑里，差非虛謬，不勝慺慺微見，冒昧陳聞。伏願陛下哀憐悾款，鑒其愚實，干犯之諐，乞垂赦宥。」有司以資歷非次，弗為通。尋除尚書比部郎，仁威記室參軍。出為諸暨令，在縣不行鞭罰，民有爭者，示之以理，百姓稱悅，合境無訟。

初，子野曾祖松之，宋元嘉中受詔續修何承天宋史，未及成而卒，子野常欲繼成先業。及齊永明末，沈約所撰宋書既行，子野更刪撰為宋略二十卷。其敘事評論多善，約見而歎曰：「吾弗逮也。」蘭陵蕭琛、北地傅昭、汝南周捨咸稱重之。至是，吏部尚書徐勉言之於高祖，以為著作郎，掌國史及起居注。頃之，兼中書通事舍人，尋除通直正員郎，著作、舍人如故。又敕掌中書詔誥。是時西北徼外有白題及滑國，遣使由岷山道入貢。此二國歷代弗賔，莫知所出。子野曰：「漢潁陰侯斬胡白題將一人。服虔注云：『白題，胡名也。』又漢定遠侯擊虜，八滑從之，此其後乎。」時人服其博識。敕仍使撰方國使圖，廣述懷來之盛，自要服至于海表，凡二十國。

子野與沛國劉顯、南陽劉之遴、陳郡殷芸、陳留阮孝緒、吳郡顧協、京兆韋棱，皆博極羣書，深相賞好，顯尤推重之。時吳平侯蕭勱、范陽張纘，每討論墳籍，咸折中於子野焉。普通七年，王師北伐，敕子野為喻魏文，受詔立成，高祖以其事體大，召尚書僕射徐勉、太子詹事周捨、鴻臚卿劉之遴、中書侍郎朱异，集壽光殿以觀之，時並歎服。高祖目子野而言曰：「其形雖弱，其文甚壯。」俄又敕為書喻魏相元乂，其夜受旨，子野謂可待旦方奏，未之為也，及五鼓，敕催令開齋速上，子野徐起操筆，昧爽便就。既奏，高祖深嘉焉。自是，凡諸符檄，皆令草創。子野為文典而速，不尚麗靡之詞，其制作多法古，與今文體異，當時或有詆訶者，及其末皆翕然重之。或問其為文速者，子野答云：「人皆成於手，我獨成於心，雖有見否之異，其於刊改一也。」

俄遷中書侍郎，餘如故。大通元年，轉鴻臚卿，尋領步兵校尉。子野在禁省十餘年，靜默自守，未嘗有所請謁，外家及中表貧乏，所得俸悉分給之。無宅，借官地二畝，起茅屋數間。妻子恒苦飢寒，唯以教誨為本，子姪祗畏，若奉嚴君。末年深信釋氏，持其教戒，終身飯麥食蔬。中大通二年，卒官，年六十二。

先是子野自剋死期，不過庚戌歲。是年自省移病，謂同官劉之亨曰：「吾其逝矣。」遺命儉約，務在節制。高祖悼惜，為之流涕。詔曰：「鴻臚卿、領步兵校尉、知著作郎、兼中書通事舍人裴子野，文史足用，廉白自居，劬勞通事，多歷年所。奄致喪逝，惻愴空懷。可贈散騎常侍，賻錢五萬，布五十匹，即日舉哀。謚曰貞子。」

子野少時，集注喪服、續裴氏家傳各二卷，抄合後漢事四十餘卷，又敕撰衆僧傳二十卷，百官九品二卷，附益謚法一卷，方國使圖一卷，文集二十卷，並行於世。又欲撰齊梁春秋，始草創，未就而卒。子謇，官至通直郎。

顧協字正禮，吳郡吳人也。晉司空和七世孫。協幼孤，隨母養於外氏。外從祖宋右光祿張永嘗攜內外孫姪遊虎丘山，協年數歲，永撫之曰：「兒欲何戲？」協對曰：「兒正欲枕石漱流。」永歎息曰：「顧氏興於此子。」既長，好學，以精力稱。外氏諸張多賢達有識鑒，從內弟率尤推重焉。

起家揚州議曹從事史，兼太學博士。舉秀才，尚書令沈約覽其策而歎曰：「江左以來，未有此作。」遷安成王國左常侍，兼廷尉正。太尉臨川王聞其名，召掌書記，仍侍西豐侯正德讀。正德為巴西、梓潼郡，協除所部安都令，未至縣，遭母憂。服闋，出補西陽郡丞。還除北中郎行參軍，復兼廷尉正。久之，出為廬陵郡丞，未拜，會西豐侯正德為吳郡，除中軍參軍，領郡五官，遷輕車湘東王參軍事，兼記室。普通六年，正德受詔北討，引為府錄事參軍，掌書記。

軍還，會有詔舉士，湘東王表薦協曰：「臣聞貢玉之士，歸之潤山；論珠之人，出於枯岸。是以芻蕘之言，擇於廊廟者也。臣府兼記室參軍吳郡顧協，行稱鄉閭，學兼文武，服膺道素，雅量邃遠，安貧守靜，奉公抗直，傍闕知己，志不自營，年方六十，室無妻子。臣欲言於官人，申其屈滯，協必苦執貞退，立志難奪，可謂東南之遺寶矣。伏惟陛下未明求衣，思賢如渴，爰發明詔，各舉所知。臣識非許、郭，雖無知人之鑒，若守固無言，懼貽蔽賢之咎。昔孔愉表韓績之才，庾亮薦翟湯之德，臣雖未齒二臣，協實無慙兩士。」即召拜通直散騎侍郎，兼中書通事舍人，累遷步兵校尉，守鴻臚卿，員外散騎常侍，卿、舍人並如故。大同八年，卒，時年七十三。高祖悼惜之，手詔曰：「員外散騎常侍、鴻臚卿、兼中書通事舍人顧協，廉潔自居，白首不衰，久在省闥，內外稱善。奄然殞喪，惻怛之懷，不能已已。傍無近親，彌足哀者。大殮既畢，即送其喪柩還鄉，并營冢槨，並皆資給，悉使周辦。可贈散騎常侍，令便舉哀。謚曰溫子。」

協少清介有志操。初為廷尉正，冬服單薄，寺卿蔡法度謂人曰：「我願解身上襦與顧郎，恐顧郎難衣食者。」竟不敢以遺之。及為舍人，同官者皆潤屋，協在省十六載，器服飲食，不改於常。有門生始來事協，知其廉潔，不敢厚餉，止送錢二千，協發怒，杖二十，因此事者絕於饋遺。自丁艱憂，遂終身布衣蔬食。少時將娉舅息女，未成婚而協母亡，免喪後不復娶。至六十餘，此女猶未他適，協義而迎之。晚雖判合，卒無胤嗣。

協博極羣書，於文字及禽獸草木尤稱精詳。撰異姓苑五卷，瑣語十卷，並行於世。

徐摛字士秀，東海郯人也。祖憑道，宋海陵太守。父超之，天監初仕至員外散騎常侍。

摛幼而好學，及長，遍覽經史。屬文好為新變，不拘舊體。起家太學博士，遷左衞司馬。會晉安王綱出戍石頭，高祖謂周捨曰：「為我求一人，文學俱長兼有行者，欲令與晉安遊處。」捨曰：「臣外弟徐摛，形質陋小，若不勝衣，而堪此選。」高祖曰：「必有仲宣之才，亦不簡其容貌。」以摛為侍讀。後王出鎮江州，仍補雲麾府記室參軍，又轉平西府中記室。王移鎮京口，復隨府轉為安北中錄事參軍，帶郯令，以母憂去職。王為丹陽尹，起摛為秣陵令。普通四年，王出鎮襄陽，摛固求隨府西上，遷晉安王諮議參軍。大通初，王總戎北伐，以摛兼寧蠻府長史，參贊戎政，教命軍書，多自摛出。王入為皇太子，轉家令，兼掌管記，尋帶領直。

摛文體既別，春坊盡學之，「宮體」之號，自斯而起。高祖聞之怒，召摛加讓，及見，應對明敏，辭義可觀，高祖意釋。因問五經大義，次問歷代史及百家雜說，末論釋教。摛商較縱橫，應答如響，高祖甚加歎異，更被親狎，寵遇日隆。領軍朱异不說，謂所親曰：「徐叟出入兩宮，漸來逼我，須早為之所。」遂承間白高祖曰：「摛年老，又愛泉石，意在一郡，以自怡養。」高祖謂摛欲之，乃召摛曰：「新安大好山水，任昉等並經為之，卿為我臥治此郡。」中大通三年，遂出為新安太守。至郡，為治清靜，教民禮義，勸課農桑，朞月之中，風俗便改。秩滿，還為中庶子，加戎昭將軍。

是時臨城公納夫人王氏，即太宗妃之姪女也。晉宋已來，初婚三日，婦見舅姑，衆賔皆列觀，引春秋義云「丁丑，夫人姜氏至。戊寅，公使大夫宗婦覿用幣」。戊寅，丁丑之明日，故禮官據此，皆云宜依舊貫。太宗以問摛，摛曰：「儀禮云『質明贊見婦於舅姑』。雜記又云『婦見舅姑，兄弟姊妹皆立于堂下』。政言婦是外宗，未審嫻令，所以停坐三朝，觀其七德。舅延外客，姑率內賔，堂下之儀，以備盛禮。近代婦於舅姑，本有戚屬，不相瞻看。夫人乃妃姪女，有異他姻，覿見之儀，謂應可略。」太宗從其議。除太子左衞率。

太清三年，侯景攻陷臺城，時太宗居永福省，賊衆奔入，舉兵上殿，侍衞奔散，莫有存者。摛獨嶷然侍立不動，徐謂景曰：「侯公當以禮見，何得如此。」凶威遂折。侯景乃拜，由是常憚摛。太宗嗣位，進授左衞將軍，固辭不拜。太宗後被幽閉，摛不獲朝謁，因感氣疾而卒，年七十八。長子陵，最知名。

鮑泉字潤岳，東海人也。父機，湘東王諮議參軍。泉博涉史傳，兼有文筆。少事元帝，早見擢任。及元帝承制，累遷至信州刺史。太清三年，元帝命泉征河東王譽於湘州，泉至長沙，作連城以逼之，譽率衆攻泉，泉據柵堅守，譽不能克。泉因其弊出擊之，譽大敗，盡俘其衆，遂圍其城，久未能拔。世祖乃數泉罪，遣平南將軍王僧辯代泉為都督。僧辯至，泉愕然，顧左右曰：「得王竟陵助我經略，賊不足平矣。」僧辯既入，乃背泉而坐，曰：「鮑郎有罪，令旨使我鎖卿，卿勿以故意見期。」因出令示泉，鎖之床下。泉曰：「稽緩王師，甘罪是分，但恐後人更思鮑泉之憒憒耳。」乃為啟謝淹遲之罪。世祖尋復其任，令與僧辯等率舟師東逼邵陵王於郢州。

郢州平，元帝以長子方諸為刺史，泉為長史，行府州事。侯景密遣將宋子仙、任約率精騎襲之，方諸與泉不恤軍政，唯蒲酒自樂，賊騎至，百姓奔告，方諸與泉方雙陸，不信，曰：「徐文盛大軍在東，賊何由得至？」既而傳告者衆，始令闔門，賊縱火焚之，莫有抗者，賊騎遂入，城乃陷。執方諸及泉送之景所。後景攻王僧辯於巴陵，不克，敗還，乃殺泉於江夏，沉其屍于黃鵠磯。

初，泉之為南討都督也，其友人夢泉得罪於世祖，覺而告之。後未旬，果見囚執。頃之，又夢泉著朱衣而行水上，又告泉曰：「君勿憂，尋得免矣。」因說其夢，泉密記之，俄而復見任，皆如其夢。

泉於儀禮尤明，撰新儀四十卷，行於世。

陳吏部尚書姚察曰：阮孝緒常言，仲尼論四科，始乎德行，終乎文學。有行者多尚質朴，有文者少蹈規矩，故衞、石靡餘論可傳，屈、賈無立德之譽。若夫憲章游、夏，祖述回騫，體兼文行，於裴幾原見之矣。

## 梁書‧卷三十一 列傳第二十五

袁昂子君正

袁昂字千里，陳郡陽夏人。祖洵，宋征虜將軍、吳郡太守。父顗，冠軍將軍、雍州刺史，泰始初，舉兵奉晉安王子勛，事敗誅死。昂時年五歲，乳媼攜抱匿於廬山，會赦得出，猶徙晉安，至元徽中聽還，時年十五。初，顗敗，傳首京師，藏於武庫，至是始還。昂號慟嘔血，絕而復蘇，從兄彖嘗撫視抑譬，昂更制服，廬于墓次。後與彖同見從叔司徒粲，粲謂彖曰：「其幼孤而能至此，故知名器自有所在。」

齊初，起家冠軍安成王行參軍，遷征虜主簿，太子舍人，王儉鎮軍府功曹史。儉時為京尹，經於後堂獨引見昂，指北堂謂昂曰：「卿必居此。」累遷祕書丞，黃門侍郎。昂本名千里，齊永明中，武帝謂之曰：「昂昂千里之駒，在卿有之，今改卿名為昂，即千里為字。」出為安南鄱陽王長史、尋陽公相。還為太孫中庶子、衞軍武陵王長史。

丁內憂，哀毀過禮。服未除而從兄彖卒。昂幼孤，為彖所養，乃制朞服。人有怪而問之者，昂致書以喻之曰：「竊聞禮由恩斷，服以情申，故小功他邦，加制一等，同爨有緦，明之典籍。孤子夙以不天，幼傾乾廕，資敬未奉，過庭莫承，藐藐沖人，未達朱紫。從兄提養訓教，示以義方，每假其談價，虛其聲譽，得及人次，實亦有由。兼開拓房宇，處以華曠，同財共有，恣其取足，爾來三十餘年，憐愛之至，無異於己。姊妹孤姪，成就一時，篤念之深，在終彌固，此恩此愛，畢壤不追。既情若同生，而服為諸從，言心即事，實未忍安。昔馬棱與弟毅同居，毅亡，棱為心服三年。由也之不除喪，亦緣情而致制，雖識不及古，誠情感慕。常願千秋之後，從服朞齊；不圖門衰，禍集一旦，草土殘息，復罹今酷，尋惟慟絕，彌劇彌深。今以餘喘，欲遂素志，庶寄其罔慕之痛，少申無已之情。雖禮無明據，乃事有先例，率迷而至，必欲行之。君問禮所歸，謹以諮白。臨紙號哽，言不識次。」

服闋，除右軍邵陵王長史，俄遷御史中丞。時尚書令王晏弟詡為廣州，多納賕貨，昂依事劾奏，不憚權豪，當時號為正直。出為豫章內史，丁所生母憂去職，以喪還，江路風浪暴駭，昂乃縛衣著柩，誓同沈溺。及風止，餘船皆沒，唯昂所乘船獲全，咸謂精誠所致。葬訖，起為建武將軍、吳興太守。

永元末，義師至京師，州牧郡守皆望風降款，昂獨拒境不受命。高祖手書喻曰：「夫禍福無門，興亡有數，天之所棄，人孰能匡？機來不再，圖之宜早。頃藉聽道路，承欲狼顧一隅，既未悉雅懷，聊申往意。獨夫狂悖，振古未聞，窮凶極虐，歲月滋甚。天未絕齊，聖明啟運，兆民有賴，百姓來蘇。吾荷任前驅，掃除京邑，方撥亂反正，伐罪弔民，至止以來，前無橫陣。今皇威四臨，長圍已合，遐邇畢集，人神同奮。銳卒萬計，鐵馬千羣，以此攻戰，何往不克。況建業孤城，人懷離阻，面縛軍門，日夕相繼，屠潰之期，勢不云遠。兼熒惑出端門，太白入氐室，天文表於上，人事符於下，不謀同契，寔在茲辰。且范岫、申冑，久薦誠款，各率所由，仍為掎角，沈法瑀、孫肸、朱端，已先肅清吳會，而足下欲以區區之郡，禦堂堂之師，根本既傾，枝葉安附？童兒牧豎，咸謂其非，求之明鑒，實所未達。今竭力昏主，未足為忠，家門屠滅，非所謂孝，忠孝俱盡，將欲何依？豈若翻然改圖，自招多福，進則遠害全身，退則長守祿位。去就之宜，幸加詳擇。若執迷遂往，同惡不悛，大軍一臨，誅及三族。雖貽後悔，寧復云補。欲布所懷，故致今白。」昂答曰：「都史至，辱誨。承藉以衆論，謂僕有勤王之舉，兼蒙誚責，獨無送款，循復嚴旨，若臨萬仞。三吳內地，非用兵之所，況以偏隅一郡，何能為役？近奉敕，以此境多虞，見使安慰。自承麾旆屆止，莫不膝袒軍門，惟僕一人敢後至者，政以內揆庸素，文武無施，直是東國賤男子耳。雖欲獻心，不增大師之勇；置其愚默，寧沮衆軍之威。幸藉將軍含弘之大，可得從容以禮。竊以一餐微施，尚復投殞，況食人之祿，而頓忘一旦。非惟物議不可，亦恐明公鄙之，所以躊躇，未遑薦璧。遂以輕微，爰降重命，震灼于心，忘其所厝，誠推理鑒，猶懼威臨。」建康城平，昂束身詣闕，高祖宥之不問也。

天監二年，以為後軍臨川王參軍事。昂奉啟謝曰：「恩降絕望之辰，慶集寒心之日，焰灰非喻，荑枯未擬，摳衣聚足，顛狽不勝。臣遍歷三墳，備詳六典，巡校賞罰之科，調檢生死之律，莫不嚴五辟於明君之朝，峻三章於聖人之世。是以塗山始會，致防風之誅；酆邑方構，有崇侯之伐。未有緩憲於斮戮之人，賒刑於耐罪之族，出萬死入一生如臣者也。推恩及罪，在臣實大，披心瀝血，敢乞言之。臣東國賤人，學行何取，既殊鳴鴈直木，故無結綬彈冠，徒藉羽儀，易農就仕。往年濫職，守秩東隅，仰屬龔行，風驅電掩。當其時也，負鼎圖者日至，執玉帛者相望。獨在愚臣，頓昏大義，殉鴻毛之輕，忘同德之重。但三吳險薄，五湖交通，屢起田儋之變，每懼殷通之禍，空慕君魚保境，遂失師涓抱器。後至者斬，臣甘斯戮。明刑徇衆，誰曰不然。幸約法之弘，承解網之宥，猶當降等薪粲，遂乃頓釋鉗赭。斂骨吹魂，還編黔庶，濯疵蕩穢，入楚遊陳，天波既洗，雲油遽沐。古人有言：『非死之難，處死之難。』臣之所荷，曠古不書；臣之死所，未知何地。」

高祖答曰：「朕遺射鉤，卿無自外。」俄除給事黃門侍郎。其年遷侍中。明年，出為尋陽太守，行江州事。六年，徵為吏部尚書，累表陳讓，徙為左民尚書，兼右僕射。七年，除國子祭酒；兼僕射如故，領豫州大中正。八年，出為仁威將軍、吳郡太守。十一年，入為五兵尚書，復兼右僕射，未拜，有詔即真。尋以本官領起部尚書，加侍中。十四年，馬仙琕破魏軍於朐山，詔權假昂節，往勞軍。十五年，遷右僕射，尋為尚書令、宣惠將軍。普通三年，為中書監、丹陽尹。其年進號中衞將軍，復為尚書令，即本號開府儀同三司，給鼓吹，未拜，又領國子祭酒。大通元年，加中書監，給親信三十人。尋表解祭酒，進號中撫軍大將軍，遷司空、侍中、尚書令，親信、鼓吹並如故。五年，加特進、左光祿大夫，增親信為八十人。大同六年，薨，時年八十。詔曰：「侍中、特進、左光祿大夫、司空昂，奄至薨逝，惻怛于懷。公器宇凝素，志誠貞方，端朝燮理，嘉猷載緝。追榮表德，寔惟令典。可贈本官，鼓吹一部，給東園祕器，朝服一具，衣一襲，錢二十萬，絹布一百匹，蠟二百斤，即日舉哀。」

初，昂臨終遺疏，不受贈謚，敕諸子不得言上行狀及立誌銘，凡有所須，悉皆停省。復曰：「吾釋褐從仕，不期富貴，但官序不失等倫，衣食粗知榮辱，以此闔棺，無慙鄉里。往忝吳興，屬在昏明之際，既闇於前覺，無識於聖朝，不知天命，甘貽顯戮，幸遇殊恩，遂得全門戶。自念負罪私門，階榮望絕，保存性命，以為幸甚；不謂叨竊寵靈，一至於此。常欲竭誠酬報，申吾乃心，所以朝廷每興師北伐，吾輒啟求行，誓之丹款，實非矯言。既庸懦無施，皆不蒙許，雖欲罄命，其議莫從。今日瞑目，畢恨泉壤，若魂而有知，方期結草。聖朝遵古，知吾名品，或有追遠之恩，雖是經國恒典，在吾無應致此，脫有贈官，慎勿祗奉。」諸子累表陳奏，詔不許。冊謚曰穆正公。

子君正，美風儀，善自居處，以貴公子得當世名譽。頃之，兼吏部郎，以母憂去職。服闋，為邵陵王友、北中郎長史、東陽太守。尋徵還都，郡民徵士徐天祐等三百人詣闕乞留一年，詔不許，仍除豫章內史，尋轉吳興太守。侯景亂，率數百人隨邵陵王赴援，及京城陷，還郡。

君正當官莅事有名稱，而蓄聚財產，服玩靡麗。賊遣于子悅攻之，新城戍主戴僧易勸令拒守，吳陸映公等懼賊脫勝，略其資產，乃曰：「賊軍甚銳，其鋒不可當；今若拒之，恐民心不從也。」君正性怯懦，乃送米及牛酒，郊迎子悅，子悅既至，掠奪其財物子女，因是感疾卒。

史臣曰：夫天尊地卑，以定君臣之位；松筠等質，無革歲寒之心。袁千里命屬崩離，身逢厄季，雖獨夫喪德，臣志不移；及抗疏高祖，無虧忠節，斯亦存夷、叔之風矣。終為梁室台鼎，何其美焉。

## 梁書‧卷三十二 列傳第二十六

 陳慶之　蘭欽

陳慶之字子雲，義興國山人也。幼而隨從高祖。高祖性好棋，每從夜達旦不輟，等輩皆倦寐，惟慶之不寢，聞呼即至，甚見親賞。從高祖東下平建鄴，稍為主書，散財聚士，常思效用。除奉朝請。

普通中，魏徐州刺史元法僧於彭城求入內附，以慶之為武威將軍，與胡龍牙、成景儁率諸軍應接。還除宣猛將軍、文德主帥，仍率軍二千，送豫章王綜入鎮徐州。魏遣安豐王元延明、臨淮王元彧率衆二萬來拒，屯據陟□。延明先遣其別將丘大千築壘潯梁，觀兵近境。慶之進薄其壘，一鼓便潰。後豫章王棄軍奔魏，衆皆潰散，諸將莫能制止，慶之乃斬關夜追，軍士得全。

普通七年，安西將軍元樹出征壽春，除慶之假節、總知軍事。魏豫州刺史李憲遣其子長鈞別築兩城相拒，慶之攻之，憲力屈遂降，慶之入據其城。轉東宮直閤，賜爵關中侯。

大通元年，隸領軍曹仲宗伐渦陽。魏遣征南將軍常山王元昭等率馬步十五萬來援，前軍至駝澗，去渦陽四十里。慶之欲逆戰，韋放以賊之前鋒必是輕銳，與戰若捷，不足為功，如其不利，沮我軍勢，兵法所謂以逸待勞，不如勿擊。慶之曰：「魏人遠來，皆已疲倦，去我既遠，必不見疑，及其未集，須挫其氣，出其不意，必無不敗之理。且聞虜所據營，林木甚盛，必不夜出。諸君若疑惑，慶之請獨取之。」於是與麾下二百騎奔擊，破其前軍，魏人震恐。慶之乃還與諸將連營而進，據渦陽城，與魏軍相持。自春至冬，數十百戰，師老氣衰，魏之援兵復欲築壘於軍後，仲宗等恐腹背受敵，謀欲退師。慶之杖節軍門曰：「共來至此，涉歷一歲，糜費糧仗，其數極多，諸軍並無鬬心，皆謀退縮，豈是欲立功名，直聚為抄暴耳。吾聞置兵死地，乃可求生，須虜大合，然後與戰。審欲班師，慶之別有密敕，今日犯者，便依明詔。」仲宗壯其計，乃從之。魏人掎角作十三城，慶之銜枚夜出，陷其四壘，渦陽城主王緯乞降。所餘九城，兵甲猶盛，乃陳其俘馘，鼓噪而攻之，遂大奔潰，斬獲略盡，渦水咽流，降城中男女三萬餘口。詔以渦陽之地置西徐州。衆軍乘勝前頓城父。高祖嘉焉，賜慶之手詔曰：「本非將種，又非豪家，觖望風雲，以至於此。可深思奇略，善克令終。開朱門而待賔，揚聲名於竹帛，豈非大丈夫哉！」

大通初，魏北海王元顥以本朝大亂，自拔來降，求立為魏主。高祖納之，以慶之為假節、飈勇將軍，送元顥還北。顥於渙水即魏帝號，授慶之使持節、鎮北將軍、護軍、前軍大都督，發自銍縣，進拔滎城，遂至睢陽。魏將丘大千有衆七萬，分築九城以相拒。慶之攻之，自旦至申，陷其三壘，大千乃降。時魏征東將軍濟陰王元暉業率羽林庶子二萬人來救梁、宋，進屯考城，城四面縈水，守備嚴固。慶之命浮水築壘，攻陷其城，生擒暉業，獲租車七千八百兩。仍趨大梁，望旗歸款。顥進慶之衞將軍、徐州刺史、武都公。仍率衆而西。

魏左僕射楊昱、西阿王元慶、撫軍將軍元顯恭率御仗羽林宗子庶子衆凡七萬，據滎陽拒顥。兵既精強，城又險固，慶之攻未能拔。魏將元天穆大軍復將至，先遣其驃騎將軍尒朱吐沒兒領胡騎五千，騎將魯安領夏州步騎九千，援楊昱；又遣右僕射尒朱世隆、西荊州刺史王羆騎一萬，據虎牢。天穆、吐沒兒前後繼至，旗鼓相望。時滎陽未拔，士衆皆恐，慶之乃解鞍秣馬，宣喻衆曰：「吾至此以來，屠城略地，實為不少；君等殺人父兄，略人子女，又為無算。天穆之衆，並是仇讎。我等纔有七千，虜衆三十餘萬，今日之事，義不圖存。吾以虜騎不可爭力平原，及未盡至前，須平其城壘，諸君無假狐疑，自貽屠膾。」一鼓悉使登城，壯士東陽宋景休、義興魚天愍踰堞而入，遂克之。俄而魏陣外合，慶之率騎三千背城逆戰，大破之，魯安於陣乞降，元天穆、尒朱吐沒兒單騎獲免。收滎陽儲實，牛馬穀帛不可勝計。進赴虎牢，尒朱世隆棄城走。魏主元子攸懼，奔并州。其臨淮王元彧、安豐王元延明率百僚，封府庫，備法駕，奉迎顥入洛陽宮，御前殿，改元大赦。顥以慶之為侍中、車騎大將軍、左光祿大夫，增邑萬戶。魏大將軍上黨王元天穆、王老生、李叔仁又率衆四萬，攻陷大梁，分遣老生、費穆兵二萬，據虎牢，刁宣、刁雙入梁、宋，慶之隨方掩襲，並皆降款。天穆與十餘騎北渡河。高祖復賜手詔稱美焉。慶之麾下悉著白袍，所向披靡。先是洛陽童謠曰：「名師大將莫自牢，千兵萬馬避白袍。」自發銍縣至于洛陽十四旬，平三十二城，四十七戰，所向無前。

初，元子攸止單騎奔走，宮衞嬪侍無改於常，顥既得志，荒于酒色，乃日夜宴樂，不復視事，與安豐、臨淮共立姦計，將背朝恩，絕賔貢之禮；直以時事未安，且資慶之之力用，外同內異，言多忌刻。慶之心知之，亦密為其計。乃說顥曰：「今遠來至此，未伏尚多，若人知虛實，方更連兵，而安不忘危，須預為其策。宜啟天子，更請精兵；并勒諸州，有南人沒此者，悉須部送。」顥欲從之，元延明說顥曰：「陳慶之兵不出數千，已自難制；今增其衆，寧肯復為用乎？權柄一去，動轉聽人，魏之宗社，於斯而滅。」顥由是致疑，稍成疏貳。慮慶之密啟，乃表高祖曰：「河北、河南一時已定，唯尒朱榮尚敢跋扈，臣與慶之自能擒討。今州郡新服，正須綏撫，不宜更復加兵，搖動百姓。」高祖遂詔衆軍皆停界首。洛下南人不出一萬，羌夷十倍，軍副馬佛念言於慶之曰：「功高不賞，震主身危，二事既有，將軍豈得無慮？自古以來，廢昏立明，扶危定難，鮮有得終。今將軍威震中原，聲動河塞，屠顥據洛，則千載一時也。」慶之不從。顥前以慶之為徐州刺史，因固求之鎮。顥心憚之，遂不遣。乃曰：「主上以洛陽之地全相任委，忽聞捨此朝寄，欲往彭城，謂君遽取富貴，不為國計，手敕頻仍，恐成僕責。」慶之不敢復言。魏天柱將軍尒朱榮、右僕射尒朱世隆、大都督元天穆、驃騎將軍尒朱吐沒兒、榮長史高歡、鮮卑、芮芮，勒衆號百萬，挾魏主元子攸來攻顥。顥據洛陽六十五日，凡所得城，一時反叛。慶之渡河守北中郎城，三日中十有一戰，傷殺甚衆。榮將退，時有劉靈助者，善天文，乃謂榮曰：「不出十日，河南大定。」榮乃縛木為筏，濟自硤石，與顥戰於河橋，顥大敗，走至臨潁，遇賊被擒，洛陽陷。慶之馬步數千，結陣東反，榮親自來追，值嵩高山水洪溢，軍人死散。慶之乃落鬚髮為沙門，間行至豫州，豫州人程道雍等潛送出汝陰。至都，仍以功除右衞將軍，封永興縣侯，邑一千五百戶。

出為持節、都督緣淮諸軍事、奮武將軍、北兗州刺史。會有妖賊沙門僧強自稱為帝，土豪蔡伯龍起兵應之。僧強頗知幻術，更相扇惑，衆至三萬，攻陷北徐州，濟陰太守楊起文棄城走，鍾離太守單希寶見害，使慶之討焉。車駕幸白下臨餞，謂慶之曰：「江淮兵勁，其鋒難當，卿可以策制之，不宜決戰。」慶之受命而行。曾未浹辰，斬伯龍、僧強，傳其首。

中大通二年，除都督南北司西豫豫四州諸軍事、南北司二州刺史，餘並如故。慶之至鎮，遂圍懸瓠。破魏潁州刺史婁起、揚州刺史是云寶於溱水，又破行臺孫騰、大都督侯進、豫州刺史堯雄、梁州刺史司馬恭於楚城。罷義陽鎮兵，停水陸轉運，江湖諸州並得休息。開田六千頃，二年之後，倉廩充實。高祖每嘉勞之。又表省南司州，復安陸郡，置上明郡。

大同二年，魏遣將侯景率衆七萬寇楚州，刺史桓和陷沒，景仍進軍淮上，貽慶之書使降。敕遣湘潭侯退、右衞夏侯夔等赴援，軍至黎漿，慶之已擊破景。時大寒雪，景棄輜重走，慶之收之以歸。進號仁威將軍。是歲，豫州饑，慶之開倉賑給，多所全濟。州民李昇等八百人表請樹碑頌德，詔許焉。五年十月，卒，時年五十六。贈散騎常侍、左衞將軍，鼓吹一部。謚曰武。敕義興郡發五百丁會喪。

慶之性祗慎，衣不紈綺，不好絲竹，射不穿札，馬非所便，而善撫軍士，能得其死力。長子昭嗣。

第五子昕，字君章。七歲能騎射。十二隨父入洛，於路遇疾，還京師。詣鴻臚卿朱异，异訪北間形勢，昕聚土畫地，指麾分別，异甚奇之。

大同四年，為邵陵王常侍、文德主帥、右衞仗主，敕遣助防義陽。魏豫州刺史堯雄，北間驍將，兄子寶樂，特為敢勇。慶之圍懸瓠，雄來赴其難，寶樂求單騎校戰，昕躍馬直趣寶樂，雄即散潰，仍陷溱城。六年，除威遠將軍、小峴城主，以公事免。十年，妖賊王勤宗起於巴山郡，以昕為宣猛將軍，假節討焉。勤宗平，除陰陵戍主、北譙太守，以疾不之官。又除驃騎外兵，俄為臨川太守。

太清二年，侯景圍歷陽，敕召昕還，昕啟云：「采石急須重鎮，王質水軍輕弱，恐慮不濟。」乃板昕為雲騎將軍，代質，未及下渚，景已渡江，仍遣率所領遊防城外，不得入守。欲奔京口，乃為景所擒。景見昕殷勤，因留極飲，曰：「我至此得卿，餘人無能為也。」令昕收集部曲，將用之，昕誓而不許。景使其儀同范桃棒嚴禁之，昕因說桃棒令率所領歸降，襲殺王偉、宋子仙為信。桃棒許之，遂盟約，射啟城中，遣昕夜縋而入。高祖大喜，敕即受降，太宗遲疑累日不決，外事發洩，昕弗之知，猶依期而下。景邀得之，乃逼昕令更射書城中，云「桃棒且輕將數十人先入。」景欲裹甲隨之，昕既不肯為書，期以必死，遂為景所害，時年三十三。

蘭欽字休明，中昌魏人也。父子雲，天監中，軍功官至雲麾將軍，冀州刺史。

欽幼而果決，趫捷過人，隨父北征，授東宮直閤。大通元年，攻魏蕭城，拔之。仍破彭城別將郊仲，進攻擬山城，破其大都督劉屬衆二十萬。進攻籠城，獲馬千餘匹。又破其大將柴集及襄城太守高宣、別將范思念、鄭承宗等。仍攻厥固、張龍、子城，未拔，魏彭城守將楊目遣子孝邕率輕兵來援，欽逆擊走之。又破譙州刺史劉海游，還拔厥固，收其家口。楊目又遣都督范思念、別將曹龍牙數萬衆來援，欽與戰，於陣斬龍牙，傳首京師。

又假欽節，都督衡州三郡兵，討桂陽、陽山、始興叛蠻，至即平破之。封安懷縣男，邑五百戶。又破天漆蠻帥晚時得。會衡州刺史元慶和為桂陽人嚴容所圍，遣使告急，欽往應援，破容羅溪，於是長樂諸洞一時平蕩。又密敕欽向魏興，經南鄭，屬魏將托跋勝寇襄陽，仍敕赴援。除持節、督南梁南北秦沙四州諸軍事、光烈將軍、平西校尉、梁南秦二州刺史，增封五百戶，進爵為侯。破通生，擒行臺元子禮、大將薛儁、張菩薩，魏梁州刺史元羅遂降，梁、漢厎定。進號智武將軍，增封二千戶。

俄改授持節、都督衡桂二州諸軍事、衡州刺史，未及赴職，魏遣都督董紹、張獻攻圍南鄭，梁州刺史杜懷瑤請救，欽率所領援之，大破紹、獻於高橋城，斬首三千餘，紹、獻奔退，追入斜谷，斬獲略盡。西魏相宇文黑泰致馬二千匹，請結鄰好。詔加散騎常侍，進號仁威將軍，增封五百戶，仍令述職。

經廣州，因破俚帥陳文徹兄弟，並擒之。至衡州，進號平南將軍，改封曲江縣公，增邑五百戶。在州有惠政，吏民詣闕請立碑頌德，詔許焉。徵為散騎常侍、左衞將軍，尋改授散騎常侍、安南將軍、廣州刺史。既至任所，前刺史南安侯密遣厨人置藥於食，欽中毒而卒，時年四十二。詔贈侍中、中衞將軍，鼓吹一部。

子夏禮，侯景至歷陽，率其部曲邀擊景，兵敗死之。

史臣曰：陳慶之、蘭欽俱有將略，戰勝攻取，蓋頗、牧、衞、霍之亞歟。慶之警悟，早侍高祖，既預舊恩，加之謹肅，蟬冕組珮，亦一世之榮矣。

## 梁書‧卷三十三 列傳第二十七

 王僧孺　張率　劉孝綽　王筠

王僧孺字僧孺，東海郯人，魏衞將軍肅八世孫。曾祖雅，晉左光祿大夫、儀同三司。祖准，宋司徒左長史。

僧孺年五歲，讀孝經，問授者此書所載述，曰：「論忠孝二事。」僧孺曰：「若爾，常願讀之。」六歲能屬文，既長好學。家貧，常傭書以養母，所寫既畢，諷誦亦通。

仕齊，起家王國左常侍、太學博士。尚書僕射王晏深相賞好。晏為丹陽尹，召補郡功曹，使僧孺撰東宮新記。遷大司馬豫章王行參軍，又兼太學博士。司徒竟陵王子良開西邸招文學，僧孺亦遊焉。文惠太子聞其名，召入東宮，直崇明殿。欲擬為宮僚，文惠薨，不果。時王晏子德元出為晉安郡，以僧孺補郡丞，除候官令。建武初，有詔舉士，揚州刺史始安王遙光表薦祕書丞王暕及僧孺曰：「前候官令東海王僧孺，年三十五，理尚棲約，思致悟敏，既筆耕為養，亦傭書成學。至乃照螢映雪，編蒲緝柳，先言往行，人物雅俗，甘泉遺儀，南宮故事，畫地成圖，抵掌可述；豈直鼮鼠有必對之辯，竹書無落簡之謬，訪對不休，質疑斯在。」除尚書儀曹郎，遷治書侍御史，出為錢唐令。初，僧孺與樂安任昉遇竟陵王西邸，以文學友會，及是將之縣，昉贈詩，其略曰：「惟子見知，惟余知子。觀行視言，要終猶始。敬之重之，如蘭如茝。形應影隨，曩行今止。百行之首，立人斯著。子之有之，誰毀誰譽。修名既立，老至何遽。誰其執鞭，吾為子御。劉略班藝，虞志荀錄，伊昔有懷，交相欣勗。下帷無倦，升高有屬。嘉爾晨燈，惜余夜燭。」其為士友推重如此。

天監初，除臨川王後軍記室參軍，待詔文德省。尋出為南海太守。郡常有高涼生口及海舶每歲數至，外國賈人以通貨易，舊時州郡以半價就市，又買而即賣，其利數倍，歷政以為常。僧孺乃歎曰：「昔人為蜀部長史，終身無蜀物，吾欲遺子孫者，不在越裝。」並無所取。視事朞月，有詔徵還，郡民道俗六百人詣闕請留，不許。既至，拜中書郎、領著作，復直文德省，撰中表簿及起居注。遷尚書左丞，領著作如故。俄除游擊將軍，兼御史中丞。

僧孺幼貧，其母鬻紗布以自業，嘗攜僧孺至市，道遇中丞鹵簿，驅迫溝中。及是拜日，引騶清道，悲感不自勝。尋以公事降為雲騎將軍，兼職如故，頃之即真。是時高祖製春景明志詩五百字，敕在朝之人沈約已下同作，高祖以僧孺詩為工。遷少府卿，出監吳郡。還除尚書吏部郎，參大選，請謁不行。

出為仁威南康王長史，行府、州、國事。王典籤湯道愍暱於王，用事府內，僧孺每裁抑之，道愍遂謗訟僧孺，逮詣南司。奉牋辭府曰：「下官不能避溺山隅，而正冠李下，既貽疵辱，方致徽繩，解籙收簪，且歸初服。竊以董生偉器，止相驕王；賈子上才，爰傅卑土。下官生年有值，謬仰清塵，假翼西雍，竊步東閤，多慙袨服，取亂長裾，高榻相望，直居坐右，長階如畫，獨在僚端。借其從容之詞，假以寬和之色，恩禮遠過申、白，榮望多廁應、徐。厚德難逢，小人易說。方謂離腸隕首，不足以報一言；露膽披誠，何能以酬屢顧。寧謂罻羅裁舉，微禽先落；閶闔始吹，細草仍墜。一辭九畹，方去五雲。縱天網是漏，聖恩可恃，亦復孰寄心骸，何施眉目。方當橫潭亂海，就魚鼈而為羣；披榛捫樹，從虺蛇而相伍。豈復仰聽金聲，式瞻玉色。顧步高軒，悲如霰委；踟躕下席，淚若綆縻。」

僧孺坐免官，久之不調。友人廬江何炯猶為王府記室，乃致書於炯，以見其意。曰：

　　近別之後，將隔暄寒，思子為勞，未能忘弭。昔季叟入秦，梁生適越，猶懷悵恨，且或吟謠；況歧路之日，將離嚴網，辭無可憐，罪有不測。蓋畫地刻木，昔人所惡，叢棘既累，於何可聞，所以握手戀戀，離別珍重。弟愛同鄒季，淫淫承睫，吾猶復抗手分背，羞學婦人。素鍾肇節，金飈戒序，起居無恙，動靜履宜。子雲筆札，元瑜書記，信用既然，可樂為甚。且使目明，能袪首疾。甚善甚善。

　　吾無昔人之才而有其病，癲眩屢動，消渴頻增。委化任期，故不復呼醫飲藥，但恨一旦離大辱，蹈明科，去皎皎而非自汙，抱鬱結而無誰告，丁年蓄積，與此銷亡，徒竊高價厚名，橫叨公器人爵，智能無所報，筋力未之酬，所以悲至撫膺，泣盡而繼之以血。

　　顧惟不肖，文質無所底，蓋困於衣食，迫於飢寒，依隱易農，所志不過鍾庾。久為尺板斗食之吏，以從皁衣黑綬之役，非有奇才絕學，雄略高謨，吐一言可以匡俗振民，動一議可以固邦興國。全璧歸趙，飛矢救燕，偃息藩魏，甘臥安郢，腦日逐，髓月支，擁十萬而橫行，提五千而深入，將能執圭裂壤，功勒景鍾，錦繡為衣，朱丹被轂，斯大丈夫之志，非吾曹之所能及已。直以章句小才，蟲篆末藝，含吐緗縹之上，翩蹮罇俎之側，委曲同之鍼縷，繁碎譬之米鹽，孰致顯榮，何能至到。加性疏澀，拙於進取，未嘗去來許史，遨遊梁竇，俛首脅肩，先意承旨，是以三葉靡遘，不與運并，十年未徙，孰非能薄。及除舊布新，清晷方旦，抱樂銜圖，訟謳有主，而猶限一吏於岑石，隔千里於泉亭，不得奉板中涓，預衣裳之會，提戈後勁，厠龍豹之謀。及其投劾歸來，恩均舊隸，升文石，登玉陛，一見而降顏色，再覩而接話言，非藉左右之容，無勞羣公之助。又非同席共研之夙逢，笥餌卮酒之早識，一旦陪武帳，仰文陛，備聃、佚之柱下，充嚴、朱之席上，入班九棘，出專千里，據操撮之雄官，參人倫之顯職，雖古之爵人不次，取士無名，未有躡景追風，奔驟之若此者也。

　　蓋基薄牆高，塗遙力躓，傾蹷必然，顛匐可俟。竟以福過灾生，人指鬼瞰，將均宥器，有驗傾卮，是以不能早從曲影，遂乃取疑邪徑。故司隸懍懍，思得應弦，譬縣厨之獸，如離繳之鳥，將充庖鼎，以餌鷹鸇。雖事異鑽皮，文非刺骨，猶復因茲舌杪，成此筆端。上可以投畀北方，次可以論輸左校，變為丹赭，充彼舂薪。幸聖主留善貸之德，紆好生之施，解網呪禽，下車泣罪，愍茲奊詬，憐其觳觫，加肉朽胔，布葉枯株，輟薪止火，得不銷爛。所謂還魂斗極，追氣泰山，止復除名為民，幅巾家巷，此五十年之後，人君之賜焉。木石感陰陽，犬馬識厚薄，員首方足，孰不戴天？而竊自有悲者，蓋士無賢不肖，在朝見嫉；女無美惡，入宮見妬。家貧，無苞苴可以事朋類，惡其鄉原，恥彼戚施，何以從人，何以徇物？外無奔走之友，內乏強近之親，是以構市之徒隨相媒糱。及一朝捐棄，以快怨者之心，吁可悲矣。

　　蓋先貴後賤，古富今貧，季倫所以發此哀音，雍門所以和其悲曲。又迫以嚴秋殺氣，具物多悲，長夜展轉，百憂俱至。況復霜銷草色，風搖樹影。寒蟲夕叫，合輕重而同悲；秋葉晚傷，雜黃紫而俱墜。蜘蛛絡幕，熠燿爭飛，故無車轍馬聲，何聞鳴雞吠犬。俛眉事妻子，舉手謝賔遊。方與飛走為鄰，永用蓬蒿自沒。愾其長息，忽不覺生之為重。素無一廛之田，而有數口之累。豈曰匏而不食，方當長為傭保，餬口寄身，溘死溝渠，以實螻蟻，悲夫！豈復得與二三士友，抱接膝之歡，履足差肩，摛綺縠之清文，談希微之道德。唯吳馮之遇夏馥，范彧之值孔嵩，愍其留賃，憐此行乞耳。儻不以垢累，時存寸札，則雖先犬馬，猶松喬焉。去矣何生，高樹芳烈。裁書代面，筆淚俱下。

久之，起為安西安成王參軍，累遷鎮右始興王中記室，北中郎南康王諮議參軍，入直西省，知撰譜事。普通三年，卒，時年五十八。

僧孺好墳籍，聚書至萬餘卷，率多異本，與沈約、任昉家書相埒。少篤志精力，於書無所不覩。其文麗逸，多用新事，人所未見者，世重其富。僧孺集十八州譜七百一十卷，百家譜集十五卷，東南譜集抄十卷，文集三十卷，兩臺彈事不入集內為五卷，及東宮新記，並行於世。

張率字士簡，吳郡吳人。祖永，宋右光祿大夫。父瓌，齊世顯貴，歸老鄉邑，天監初，授右光祿，加給事中。

率年十二，能屬文，常日限為詩一篇，稍進作賦頌，至年十六，向二千許首。齊始安王蕭遙光為揚州，召迎主簿，不就。起家著作佐郎。建武三年，舉秀才，除太子舍人。與同郡陸倕幼相友狎，常同載詣左衞將軍沈約，適值任昉在焉，約乃謂昉曰：「此二子後進才秀，皆南金也，卿可與定交。」由此與昉友善。遷尚書殿中郎。出為西中郎南康王功曹史，以疾不就。久之，除太子洗馬。高祖霸府建，引為相國主簿。天監初，臨川王已下並置友、學。以率為鄱陽王友，遷司徒謝朏掾，直文德待詔省，敕使抄乙部書，又使撰婦人事二十餘條，勒成百卷，使工書人琅邪王深、吳郡范懷約、褚洵等繕寫，以給後宮。率又為待詔賦奏之，甚見稱賞。手敕答曰：「省賦殊佳。相如工而不敏，枚臯速而不工，卿可謂兼二子於金馬矣。」又侍宴賦詩，高祖乃別賜率詩曰：「東南有才子，故能服官政。余雖慙古昔，得人今為盛。」率奉詔往返數首。其年，遷祕書丞，引見玉衡殿。高祖曰：「祕書丞天下清官，東南冑望未有為之者，今以相處，足為卿譽。」其恩遇如此。

四年三月，禊飲華光殿。其日，河南國獻舞馬，詔率賦之，曰：

　　臣聞「天用莫如龍，地用莫如馬。」故禮稱驪騵，詩誦駵駱。先景遺風之美，世所得聞；吐圖騰光之異，有時而出。洎我大梁，光有區夏，廣運自中，員照無外，日入之所，浮琛委贄，風被之域，越險效珍，軨服烏號之駿，騊駼豢龍之名。而河南又獻赤龍駒，有奇貌絕足，能拜善舞。天子異之，使臣作賦，曰：

　　維梁受命四載，元符既臻，協律之事具舉，膠庠之教必陳，檀輿之用已偃，玉輅之御方巡。考帝文而率通，披皇圖以大觀。慶惟道而必先，靈匪聖其誰贊。見河龍之瑞唐，矚天馬之禎漢。既協符而比德，且同條而共貫。詢國美於斯今，邁皇王於曩昔。散大明以燭幽，揚義聲而遠斥。固施之於不窮，諒無所乎朝夕。並承流以請吏，咸向風而率職。納奇貢於絕區，致龍媒於殊域。伊況古而赤文，爰在茲而朱翼。既效德於炎運，亦表祥於尚色。資皎月而載生，祖河房而挺授。種北唐之絕類，嗣西宛之鴻冑。稟妙足而逸倫，有殊姿而特茂。善環旋於薺夏，知蹈躧於金奏。超六種於周閑，踰八品於漢廄。伊自然之有質，寧改觀於肥瘦。豈徒服皁而養安，與進駕以馳驟。爾其挾尺縣鑿之辨，附蟬伏兔之別，十形五觀之姿，三毛八肉之勢，臣何得而稱焉，固已詳於前製。

　　徒觀其神爽，視其豪異，軼跨野而忽踰輪，齊秀騏而並末駟。貶代盤而陋小華，越定單而少天驥。信無等於漏面，孰有取於決鼻。可以跡章、亥之所未遊，踰禹、益之所未至。將不得而屈指，亦何暇以理轡。若跡遍而忘反，非我皇之所事。方潤色於前古，邈深文而儲思。

　　既而機事多暇，青春未移。時惟上巳，美景在斯。遵鎬飲之故實，陳洛讌之舊儀。漕伊川而分派，引激水以回池。集國良於民儁，列樹茂於皇枝。紛高冠以連衽，鏘鳴玉而肩隨。清輦道於上林，肅華臺之金座。望發色於綠苞，佇流芬於紫裹。聽磬鎛之畢舉，耹韶夏之咸播。承六奏之既闋，及九變之已成。均儀禽於唐序，同舞獸於虞庭。懷夏后之九代，想陳王之紫騂。乃命涓人，效良駿，經周衞，入鉤陳。言右牽之已來，寧執朴而後進。既傾首於律同，又蹀足於鼓振。擢龍首，回鹿軀，睨兩鏡，蹙雙鳧。既就場而雅拜，時赴曲而徐趨。敏躁中於促節，捷繁外於驚桴。騏行驥動，虎發龍驤；雀躍鷰集，鵠引鳧翔。妍七盤之綽約，陵九劔之抑揚。豈借儀於褕袂，寧假器於髦皇。婉脊投頌，俛膺合雅。露沫歕紅，沾汗流赭。乃却走於集靈，馴惠養於豐夏。鬱風雷之壯心，思展足於南野。

　　若彼符瑞之富，可以臻介丘而昭卒業，搢紳羣后，誠希末光，天子深穆為度，未之訪也。何則？進讓殊事，豈非帝者之彌文哉。今四衞外封，五岳內郡，宜弘下禪之規，增上封之訓，背清都而日行，指云郊而玄運。將絕塵而弭轍，類飛鳥與駏驉。總三才而驅騖，按五御而超攄。翳卿雲於華蓋，翼條風於屬車。無逸御於玉軫，不泛駕於金輿。飾中岳之絕軌，營奉高之舊墟。訓厚況於人神，弘施育於黎獻。垂景炎於長世，集繁祉於斯萬，在庸臣之方剛，有從軍之大願。必自茲而展采，將同畀於庖煇。悼長卿之遺書，憫周南之留恨。

時與到洽、周興嗣同奉詔為賦，高祖以率及興嗣為工。

其年，父憂去職。其父侍妓數十人，善謳者有色貌，邑子儀曹郎顧玩之求娉焉，謳者不願，遂出家為尼。嘗因齋會率宅，玩之乃飛書言與率姦，南司以事奏聞，高祖惜其才，寢其奏，然猶致世論焉。

服闋後，久之不仕。七年，敕召出，除中權建安王中記室參軍，預長名問訊，不限日。俄有敕直壽光省，治丙丁部書抄。八年，晉安王戍石頭，以率為雲麾中記室。王遷南兗州，轉宣毅諮議參軍，並兼記室。王還都，率除中書侍郎。十三年，王為荊州，復以率為宣惠諮議，領江陵令。府遷江州，以諮議領記室，出監豫章、臨川郡。率在府十年，恩禮甚篤。

還除太子僕，累遷招遠將軍、司徒右長史、揚州別駕。率雖歷居職務，未嘗留心簿領，及為別駕奏事，高祖覽牒問之，並無對，但奉答云「事在牒中」。高祖不悅。俄遷太子家令，與中庶子陸倕、僕劉孝綽對掌東宮管記，遷黃門侍郎。出為新安太守，秩滿還都，未至，丁所生母憂。大通元年，服未闋，卒，時年五十三。昭明太子遣使贈賻，與晉安王綱令曰：「近張新安又致故。其人才筆弘雅，亦足嗟惜。隨弟府朝，東西日久，尤當傷懷也。比人物零落，特可潸慨，屬有今信，乃復及之。」

率嗜酒，事事寬恕，於家務尤忘懷。在新安，遣家僮載米三千石還吳宅，既至，遂秏太半。率問其故，答曰：「雀鼠秏也。」率笑而言曰：「壯哉雀鼠。」竟不研問。少好屬文，而七略及藝文志所載詩賦，今亡其文者，並補作之。所著文衡十五卷，文集三十卷，行於世。子長公嗣。

劉孝綽字孝綽，彭城人，本名冉。祖勔，宋司空忠昭公。父繪，齊大司馬霸府從事中郎。孝綽幼聦敏，七歲能屬文。舅齊中書郎王融深賞異之，常與同載適親友，號曰神童。融每言曰：「天下文章，若無我當歸阿士。」阿士，孝綽小字也。繪，齊世掌詔誥。孝綽年未志學，繪常使代草之。父黨沈約、任昉、范雲等聞其名，並命駕先造焉，昉尤相賞好。范雲年長繪十餘歲，其子孝才與孝綽年並十四五，及雲遇孝綽，便申伯季，乃命孝才拜之。天監初，起家著作佐郎，為歸沐詩以贈任昉，昉報章曰：「彼美洛陽子，投我懷秋作。詎慰耋嗟人，徒深老夫託。直史兼襃貶，轄司專疾惡。九折多美疹，匪報庶良藥。子其崇鋒穎，春耕勵秋穫。」其為名流所重如此。

遷太子舍人，俄以本官兼尚書水部郎，奉啟陳謝，手敕答曰：「美錦未可便製，簿領亦宜稍習。」頃之即真。高祖雅好蟲篆，時因宴幸，命沈約、任昉等言志賦詩，孝綽亦見引。嘗侍宴，於坐為詩七首，高祖覽其文，篇篇嗟賞，由是朝野改觀焉。

尋有敕知青、北徐、南徐三州事，出為平南安成王記室，隨府之鎮。尋補太子洗馬，遷尚書金部侍郎，復為太子洗馬，掌東宮管記。出為上虞令，還除祕書丞。高祖謂舍人周捨曰：「第一官當用第一人。」故以孝綽居此職。公事免。尋復除祕書丞，出為鎮南安成王諮議，入以事免。起為安西記室，累遷安西驃騎諮議參軍，敕權知司徒右長史事，遷太府卿、太子僕，復掌東宮管記。時昭明太子好士愛文，孝綽與陳郡殷芸、吳郡陸倕、琅邪王筠、彭城到洽等，同見賔禮。太子起樂賢堂，乃使畫工先圖孝綽焉。太子文章繁富，羣才咸欲撰錄，太子獨使孝綽集而序之。遷員外散騎常侍，兼廷尉卿，頃之即真。

初，孝綽與到洽友善，同遊東宮。孝綽自以才優於洽，每於宴坐，嗤鄙其文，洽銜之。及孝綽為廷尉正，攜妾入官府，其母猶停私宅。洽尋為御史中丞，遣令史案其事，遂劾奏之，云：「攜少妹於華省，棄老母於下宅。」高祖為隱其惡，改「妹」為「姝」。坐免官。孝綽諸弟，時隨藩皆在荊、雍，乃與書論共洽不平者十事，其辭皆鄙到氏。又寫別本封呈東宮，昭明太子命焚之，不開視也。

時世祖出為荊州，至鎮與孝綽書曰：「君屏居多暇，差得肆意典墳，吟詠情性，比復稀數古人，不以委約而能不伎癢；且虞卿、史遷由斯而作，想摛屬之興，益當不少。洛地紙貴，京師名動，彼此一時，何其盛也。近在道務閑，微得點翰，雖無紀行之作，頗有懷舊之篇。至此已來，衆諸屑役。小生之詆，恐取辱於廬江；遮道之姦，慮興謀於從事。方且褰帷自厲，求瘼不休，筆墨之功，曾何暇豫。至於心乎愛矣，未嘗有歇，思樂惠音，清風靡聞。譬夫夢想溫玉，飢渴明珠，雖愧卞、隨，猶為好事。新有所製，想能示之。勿等清慮，徒虛其請。無由賞悉，遣此代懷。數路計行，遲還芳札。」孝綽答曰：「伏承自辭皇邑，爰至荊臺，未勞刺舉，且摛高麗。近雖預觀尺錦，而不覩全玉。昔臨淄詞賦，悉與楊脩，未殫寶笥，顧慙先哲。渚宮舊俗，朝衣多故，李固之薦二賢，徐璆之奏五郡，威懷之道，兼而有之。當欲使金石流功，恥用翰墨垂跡。雖乖知二，偶達聖心。爰自退居素里，却掃窮閈，比楊倫之不出，譬張摯之杜門。昔趙卿窮愁，肆言得失；漢臣鬱志，廣敘盛衰。彼此一時，擬非其匹。竊以文豹何辜，以文為罪。由此而談，又何容易。故韜翰吮墨，多歷寒暑，既闕子幼南山之歌，又微敬通渭水之賦，無以自同獻笑，少酬褒誘。且才乖體物，不擬作於玄根；事殊宿諾，寧貽懼於朱亥。顧己反躬，載懷累息。但瞻言漢廣，邈若天涯，區區一心，分宵九逝。殿下降情白屋，存問相尋，食椹懷音，矧伊人矣。」

孝綽免職後，高祖數使僕射徐勉宣旨慰撫之，每朝宴常引與焉。及高祖為籍田詩，又使勉先示孝綽。時奉詔作者數十人，高祖以孝綽尤工，即日有敕，起為西中郎湘東王諮議。啟謝曰：「臣不能銜珠避顛，傾柯衞足，以茲疏倖，與物多忤。兼逢匿怨之友，遂居司隸之官，交構是非，用成萋斐。日月昭回，俯明枉直。獄書每御，輒鑒蔣濟之冤；炙髮見明，非關陳正之辯。遂漏斯密網，免彼嚴棘，得使還同士伍，比屋唐民，生死肉骨，豈侔其施。臣誠無識，孰不戴天。疏遠畝隴，絕望高闕，而降其接引，優以旨喻，於臣微物，足為榮隕。況剛條落葉，忽沾雲露；周行所寘，復齒盛流。但雕朽杇糞，徒成延獎；捕影繫風，終無效答。」又啟謝東宮曰：「臣聞之，先聖以『衆惡之，必察焉；衆好之，必察焉。』豈非孤特則積毀所歸，比周則積譽斯信？知好惡之間，必待明鑒。故晏嬰再為阿宰，而前毀後譽。後譽出於阿意，前毀由於直道。是以一犬所噬，旨酒貿其甘酸；一手所搖，嘉樹變其生死。又鄒陽有言，士無賢愚，入朝見嫉。至若臧文之下展季，靳尚之放靈均，絳侯之排賈生，平津之陷主父，自茲厥後，其徒實繁。曲筆短辭，不暇殫述，寸管所窺，常由切齒。殿下誨道觀書，俯同好學，前載枉直，備該神覽。臣昔因立侍，親承緒言，飄風貝錦，譬彼讒慝，聖旨殷勤，深以為歎。臣資愚履直，不能杜漸防微，曾未幾何，逢訧罹難。雖吹毛洗垢，在朝而同嗟；而嚴文峻法，肆姦其必奏。不顧賣友，志欲要君，自非上帝運超己之光，昭陵陽之虐，舞文虛謗，不取信於宸明，在縲嬰纆，幸得蠲於庸暗。裁下免黜之書，仍頒朝會之旨。小人未識通方，縶馬懸車，息絕朝覲。方願滅影銷聲，遂移林谷。不悟天聽罔已，造次必彰，不以距違見疵，復使引籍雲陛。降寬和之色，垂布帛之言，形之千載，所蒙已厚；況乃恩等特召，榮同起家，望古自惟，彌覺多忝。但未渝丹石，永藏輪軌，相彼工言，構茲媒諓。且款冬而生，已凋柯葉，空延德澤，無謝陽春。」

後為太子僕，母憂去職。服闋，除安西湘東王諮議參軍，遷黃門侍郎，尚書吏部郎，坐受人絹一束，為餉者所訟，左遷信威臨賀王長史。頃之，遷祕書監。大同五年，卒官，時年五十九。

孝綽少有盛名，而仗氣負才，多所陵忽，有不合意，極言詆訾。領軍臧盾、太府卿沈僧杲等，並被時遇，孝綽尤輕之。每於朝集會同處，公卿間無所與語，反呼騶卒訪道途間事，由此多忤於物。

孝綽辭藻為後進所宗，世重其文，每作一篇，朝成暮遍，好事者咸諷誦傳寫，流聞絕域。文集數十萬言，行於世。

孝綽兄弟及羣從諸子姪，當時有七十人，並能屬文，近古未之有也。其三妹適琅邪王叔英、吳郡張嵊、東海徐悱，並有才學；悱妻文尤清拔。悱，僕射徐勉子，為晉安郡，卒，喪還京師，妻為祭文，辭甚悽愴。勉本欲為哀文，既覩此文，於是閣筆。

孝綽子諒，字求信。少好學，有文才，尤博悉晉代故事，時人號曰「皮裏晉書」。歷官著作佐郎，太子舍人，王府主簿，功曹史，宣城王記室參軍。

王筠字元禮，一字德柔，琅邪臨沂人。祖僧虔，齊司空簡穆公。父楫，太中大夫。筠幼警寤，七歲能屬文。年十六，為芍藥賦，甚美。及長，清靜好學，與從兄泰齊名。陳郡謝覽，覽弟舉，亦有重譽，時人為之語曰：「謝有覽舉，王有養炬。」炬是泰，養即筠，並小字也。

起家中軍臨川王行參軍，遷太子舍人，除尚書殿中郎。王氏過江以來，未有居郎署者，或勸逡巡不就，筠曰：「陸平原東南之秀，王文度獨步江東，吾得比蹤昔人，何所多恨。」乃欣然就職。尚書令沈約，當世辭宗，每見筠文，咨嗟吟咏，以為不逮也。嘗謂筠：「昔蔡伯喈見王仲宣稱曰：『王公之孫也，吾家書籍，悉當相與。』僕雖不敏，請附斯言。自謝朓諸賢零落已後，平生意好，殆將都絕，不謂疲暮，復逢於君。」約於郊居宅造閣齋，筠為草木十詠，書之於壁，皆直寫文詞，不加篇題。約謂人云：「此詩指物呈形，無假題署。」約製郊居賦，構思積時，猶未都畢，乃要筠示其草，筠讀至「雌霓五激反連踡」，約撫掌欣抃曰：「僕嘗恐人呼為霓五雞反。」次至「墜石磓星」，及「冰懸埳而帶坻」，筠皆擊節稱贊。約曰：「知音者希，真賞殆絕，所以相要，政在此數句耳。」筠又嘗為詩呈約，即報書云：「覽所示詩，實為麗則，聲和被紙，光影盈字。夔、牙接響，顧有餘慙；孔翠羣翔，豈不多愧。古情拙目，每佇新奇，爛然總至，權輿已盡。會昌昭發，蘭揮玉振，克諧之義，寧止笙簧。思力所該，一至乎此，歎服吟研，周流忘念。昔時幼壯，頗愛斯文，含咀之間，倏焉疲暮。不及後進，誠非一人，擅美推能，實歸吾子。遲比閑日，清覯乃申。」筠為文能壓強韻，每公宴並作，辭必妍美。約常從容啟高祖曰：「晚來名家，唯見王筠獨步。」

累遷太子洗馬，中舍人，並掌東宮管記。昭明太子愛文學士，常與筠及劉孝綽、陸倕、到洽、殷芸等遊宴玄圃，太子獨執筠袖撫孝綽肩而言曰：「所謂左把浮丘袖，右拍洪崖肩。」其見重如此。筠又與殷芸以方雅見禮焉。出為丹陽尹丞、北中郎諮議參軍，遷中書郎。奉敕製開善寺寶誌大師碑文，詞甚麗逸。又敕撰中書表奏三十卷，及所上賦頌，都為一集。俄兼寧遠湘東王長史，行府國郡事。除太子家令，復掌管記。

普通元年，以母憂去職。筠有孝性，毀瘠過禮，服闋後，疾廢久之。六年，除尚書吏部郎，遷太子中庶子，領羽林監，又改領步兵。中大通二年，遷司徒左長史。三年，昭明太子薨，敕為哀策文，復見嗟賞。尋出為貞威將軍、臨海太守，在郡被訟，不調累年。大同初，起為雲麾豫章王長史，遷祕書監。五年，除太府卿。明年，遷度支尚書。中大同元年，出為明威將軍、永嘉太守，以疾固辭，徙為光祿大夫，俄遷雲騎將軍、司徒左長史。太清二年，侯景寇逼，筠時不入城。明年，太宗即位，為太子詹事。筠舊宅先為賊所焚，乃寓居國子祭酒蕭子雲宅，夜忽有盜攻之，驚懼墜井卒，時年六十九。家人十餘人同遇害。

筠狀貌寢小，長不滿六尺。性弘厚，不以藝能高人，而少擅才名，與劉孝綽見重當世。其自序曰：「余少好書，老而彌篤，雖偶見瞥觀，皆即疏記，後重省覽，懽興彌深，習與性成，不覺筆倦。自年十三四，齊建武二年乙亥至梁大同六年，四十六載矣。幼年讀五經，皆七八十遍。愛左氏春秋，吟諷常為口實，廣略去取，凡三過五抄。餘經及周官、儀禮、國語、爾雅、山海經、本草並再抄。子史諸集皆一遍。未嘗倩人假手，並躬自抄錄，大小百餘卷。不足傳之好事，蓋以備遺忘而已。」又與諸兒書論家世集云：「史傳稱安平崔氏及汝南應氏，並累世有文才，所以范蔚宗云崔氏『世擅雕龍』。然不過父子兩三世耳；非有七葉之中，名德重光，爵位相繼，人人有集，如吾門世者也。沈少傅約語人云：『吾少好百家之言，身為四代之史，自開闢已來，未有爵位蟬聯，文才相繼，如王氏之盛者也。』汝等仰觀堂構，思各努力。」筠自撰其文章，以一官為一集，自洗馬、中書、中庶子、吏部、左佐、臨海、太府各十卷，尚書三十卷，凡一百卷，行於世。

史臣陳吏部尚書姚察曰：王僧孺之巨學，劉孝綽之詞藻，主非不好也，才非不用也，其拾青紫，取極貴，何難哉！而孝綽不拘言行，自躓身名，徒鬱抑當年，非不遇也。

## 梁書‧卷三十四 列傳第二十八 張緬

張緬弟纘　綰

張緬字元長，車騎將車弘策子也。年數歲，外祖中山劉仲德異之，嘗曰：「此兒非常器，為張氏寶也。」齊永元末，義師起，弘策從高祖入伐，留緬襄陽，年始十歲，每聞軍有勝負，憂喜形於顏色。天監元年，弘策任衞尉卿，為妖賊所害，緬痛父之酷，喪過於禮，高祖遣戒喻之。服闋，襲洮陽縣侯，召補國子生。

起家祕書郎，出為淮南太守，時年十八。高祖疑其年少未閑吏事，乃遣主書封取郡曹文案，見其斷決允愜，甚稱賞之。還除太子舍人、雲麾外兵參軍。緬少勤學，自課讀書，手不輟卷，尤明後漢及晉代衆家。客有執卷質緬者，隨問便對，略無遺失。殿中郎缺，高祖謂徐勉曰：「此曹舊用文學，且居鵷行之首，宜詳擇其人。」勉舉緬充選。頃之，出為武陵太守，還拜太子洗馬，中舍人。緬母劉氏，以父沒家貧，葬禮有闕，遂終身不居正室，不隨子入官府。緬在郡所得祿俸不敢用，乃至妻子不易衣裳，及還都，並供其母賑贍親屬，雖累載所畜，一朝隨盡，緬私室常闃然如貧素者。累遷北中郎諮議參軍、寧遠長史。出為豫章內史。緬為政任恩惠，不設鉤距，吏人化其德，亦不敢欺，故老咸云「數十年未之有也。」

大通元年，徵為司徒左長史，以疾不拜，改為太子中庶子，領羽林監。俄遷御史中丞，坐收捕人與外國使鬬，左降黃門郎，兼領先職，俄復為真。緬居憲司，推繩無所顧望，號為勁直，高祖乃遣畫工圖其形於臺省，以勵當官。

中大通三年，遷侍中，未拜，卒，時年四十二。詔贈侍中，加貞威將軍，侯如故。贈錢五萬，布五十匹。高祖舉哀。昭明太子亦往臨哭，與緬弟纘書曰：「賢兄學業該通，莅事明敏，雖倚相之讀墳典，郄縠之敦詩書，惟今望古，蔑以斯過。自列宮朝，二紀將及，義惟僚屬，情實親友。文筵講席，朝遊夕宴，何曾不同茲勝賞，共此言寄。如何長謝，奄然不追！且年甫強仕，方申才力，摧苗落頴，彌可傷惋。念天倫素睦，一旦相失，如何可言。言及增哽，擥筆無次。」

緬性愛墳籍，聚書至萬餘卷。抄後漢、晉書衆家異同，為後漢紀四十卷，晉抄三十卷。又抄江左集，未及成。文集五卷。子傅嗣。

纘字伯緒，緬第三弟也，出後從伯弘籍。弘籍，高祖舅也，梁初贈廷尉卿。纘年十一，尚高祖第四女富陽公主，拜駙馬都尉，封利亭侯，召補國子生。

起家祕書郎，時年十七。身長七尺四寸，眉目疏朗，神采爽發。高祖異之，嘗曰：「張壯武云『後八葉有逮吾者』，其此子乎。」纘好學，兄緬有書萬餘卷，晝夜披讀，殆不輟手。祕書郎有四員，宋齊以來，為甲族起家之選，待次入補，其居職，例數十百日便遷任。纘固求不徙，欲遍觀閣內圖籍。嘗執四部書目曰：「若讀此畢，乃可言優仕矣。」如此數載，方遷太子舍人，轉洗馬、中舍人，並掌管記。

纘與琅邪王錫齊名。普通初，魏遣彭城人劉善明詣京師請和，求識纘。纘時年二十三，善明見而嗟服。累遷太尉諮議參軍，尚書吏部郎，俄為長兼侍中，時人以為早達。河東裴子野曰：「張吏部在喉舌之任，已恨其晚矣。」子野性曠達，自云「年出三十，不復詣人。」初未與纘遇，便虛相推重，因為忘年之交。

大通元年，出為寧遠華容公長史，行琅邪彭城二郡國事。二年，仍遷華容公北中郎長史、南蘭陵太守，加貞威將軍，行府州事。三年，入為度支尚書，母憂去職。服闋，出為吳興太守。纘治郡，省煩苛，務清靜，民吏便之。大同二年，徵為吏部尚書。纘居選，其後門寒素，有一介皆見引拔，不為貴要屈意，人士翕然稱之。

五年，高祖手詔曰：「纘外氏英華，朝中領袖，司空以後，名冠范陽。可尚書僕射。」初，纘與參掌何敬容意趣不協，敬容居權軸，賔客輻湊，有過詣纘者，輒距不前，曰：「吾不能對何敬容殘客。」及是遷，為表曰：「自出守股肱，入尸衡尺，可以仰首伸眉，論列是非者矣。而寸衿所滯，近蔽耳目，深淺清濁，豈有能預。加以矯心飾貌，酷非所閑，不喜俗人與之共事。」此言以指敬容也。纘在職，議南郊御乘素輦，適古今之衷；又議印綬官備朝服，宜並著綬，時並施行。

九年，遷宣惠將軍、丹陽尹，未拜，改為使持節、都督湘桂東寧三州諸軍事、湘州刺史，述職經途，乃作南征賦。其詞曰：

　　歲次娵訾，月惟中呂，余謁帝於承明，將述職於南楚。忽中川而反顧，懷舊鄉而延佇；路漫漫以無端，情容容而莫與。乃弭節歎曰：人之寓於宇宙也，何異夫栖蝸之爭戰，附蚋之遊禽。而盈虛倚伏，俯仰浮沈，矜榮華於尺影，總萬慮於寸陰。彼忘機於粹日，乃聖達之明箴。妙品物於貞觀，曾何足而繫心。撫余躬之末跡，屬興王之盛世；蒙三欒之休寵，荷通家之渥惠。登石渠之三閣，典校文乎六藝。振長纓於承華，眷儲皇之上叡。居銜觴而接席，出方舟以同濟。彼華坊與禁苑，常宵盤而晝憩。思德音其在耳，若清塵之未逝。經二紀以及茲，悲明離之永翳。惟平生之褊能，實有志於棲息。慙滅沒之千里，謝韓哀於八極。如蓑裘之代用，譬輪轅之曲直。愧周任之清規，諒無取於陳力。逢濯纓之嘉運，遇井汲之明時。懷君恩而未答，顧靈瑣而依遲。總端揆以居副，長庶僚而稱師。猶深泉之短綆，若高墉而無基。伊吾人之罪薄，豈斯滿之能持。奉皇命以奏舉，方驅傳於衡疑。遵夕宿以言邁，戒晨裝而永辭。行搖搖於南逝，心眷眷而西悲。

　　爾乃橫濟牽牛，傍瞻雉庫；前觀隱脈，却視雲布。追晉氏之啟戎，覆中州之鼎祚。鞠三川於茂草，霑兩京於朝露。故黃旗紫蓋，運在震方；金陵之兆，允符厥祥。及歸命之銜璧，爰獻璽於武王；啟中興之英主，宣十世而重光。觀其內招人望，外攘干紀；草創江南，締構基址。豈徒能布其德，主晉有祀，雲漢作詩，斯干見美而已哉！乃得正朔相承，于茲四代；多歷年所，二百餘載。割疆埸於華戎，拯生靈於宇內；不被髮而左衽，繄明德其是賚。次臨滄之層巘，尋叔寶之舊埏；蘊珠玉之餘潤，昭羅綺之遺妍。懷若人之遠理，豈喜慍其能遷。雖魂埋於百世，猶映澈於九泉。經法王之梵宇，覩因時之或躍；從四海之宅心，故取亂而誅虐。在蒼精之將季，翦洪柯以銷落；既觀蝎而逞刑，又施獸而為謔。候高烽以巧笑，俟長星而懽噱。何惵惵之黔首，思假命其無託。信人欲而天從，爰物覩而聖作。

　　我皇帝膺籙受圖，聦明神武，乘舋而運，席卷三楚。師克在和，仁義必取；形猶積決，應若飈舉。於是殪桑林之封狶，繳青丘之大風；戢干戈以耀德，肆時夏而成功。放流聲於鄭衞，屏豔質於傾宮；配軒皇以邁跡，豈商周之比隆。化致升平，于茲四紀；六夷膜拜，八蠻同軌。教穆於上庠，冤申於大理；顯三光之照燭，降五靈之休祉。諒殊功於百王，固無得而稱矣。

　　泝金牛之迅渚，覩靈山之雄壯，實江南之丘墟，平雲霄而竦狀。摽素嶺乎青壁，葺頳文於翠嶂；跳巨石以驚湍，批衝巖而駭浪。鏟千尋之峭岸，潨萬流之大壑；隱日月以蔽虧，摶風煙而回薄。崖映川而晃朗，水騰光而焂爍；積霜霰之往還，鼓波濤之前却。下流沫以洊險，上岑崟而將落；聞知命之是虞，故違風而靡託。訊會骸之詭狀，云怒特之來奔。及漁人之垂餌，沈潛鎖於洪源。鑒幽塗於忠武，馳四馬之高軒。不語神以徵怪，情存之而勿論。曬姑熟之舊朔，訪遺跡兮宣武；挾仲謀之雄氣，朝委裘而作輔。歷祖宗之明君，猶負芒於盛主；勢傾河以覆岱，威回天而震宇。雖明允之篤誠，在伊、稷而未舉；矧有功而無志，豈季葉其能處。懼貽笑於文、景，憂象賢之覆餗；雖苞櫱以代興，終夷宗而殄族。彼儋石之贏儲，尚邀之而俟福；況神明之大寶，乃闇干於天祿。造扃鍵之候司，發傳書於關尉；據轘轅乎伊洛，守衡津於河渭。無矯且以招賔，闕捐繻而待貴。實祗敬於王典，懷鞠躬而屏氣。惟函谷之襟帶，疑武庫之精兵。採風謠於往昔，聞乳虎於甯成。在當今而簡易，止譏鑒其姦情；陋文仲之廢職，鄙耏門之食征。

　　於是近睇赭岑，遙瞻鵲岸，島嶼蒼茫，風雲蕭散。屬時雨之新晴，觀百川之浩涆；水泓澄以闇夕，山參差而辨旦。忽臨睨於故鄉，眇江天其無畔；遡洄流而右阻，遵長薄而左貫。獨向風以舒情，搴芳洲其誰翫。息銅山而繫纜，訪叔文之靈宇；得舊名而猶存，皆攢蕪而積楚。想夫君之令問，實有聲於前古；拯巴漢之廢業，爰配名於鄒魯。辨山精以息訟，對祠星而寤主。每撫事以懷人，非末學其能覩。嘉梅根之孝女，尚乘肥於媵姬；嗟吳人之重辟，憂峻網於將貽。彼沈瓜而顯義，指滄波而為期；此浮履以明節，赴丹爓其何疑。信理感而情悼，實悽悵於余悲；空沈吟以遐想，愧邯鄲之妙詞。望南陵以寓目，美牙門之守志；當晉師之席卷，豈藩籬而不庇。攜老弱於窮城，猶區區乎一簣。雖挈瓶之小善，實君子之所識。闕一句是謂事人之禮。入雷池之長浦，想恭岱之芳塵；臨魚官以輟膳，踐寒蒲之抽筠。又有生為令德，沒為明神。或捐家事主，攜手拜親；或正身殉義，哀感市人。所以家稱純孝，國號能臣。揚清徽於上列，並異世而為鄰。發曉渚而遡風，苦神吳之難習。岸曜舟而不進，水騰沙以驚急。天曀曀其垂陰，雨霏霏而來集；愍征夫之勞瘁，每搴帷而佇立。由江沲之派別，望彭匯之通津，塗未中乎及絳，日已盈於浹旬。

　　於是千流共歸，萬嶺分狀；倒景懸高，浮天瀉壯。清江洗滌，平湖夷暢；飜光轉彩，出沒搖漾。岷山、嶓冢，悠遠寂寥；青湓、赤岸，控汐引潮。望歸雲之蓊蓊，揚清風之飄飄；界飛流於翠薄，耿長虹於青霄。若夫灌莽川涯，層潭水府，游泳之所往還，喧鳴之所攢聚。羣飛沙漲，掩薄草渚；奇甲異鱗，雕文綷羽。聽寡鶴之偏鳴，聞孤鴻之慕侶；在客行而多思，獨傷魂而悽楚。美中流之衝要，因習坎以守固。既固之而設險，又居之而務德。南通珠崖、夜郎，西款玉津、華墨。莫不內清姦宄，外弭苛慝，籬屏京師，事有均於齊德也。

　　眄匡嶺以躊躇，想霞裳於雲仞；流姮娥之逸響，發王子之清韻。若夜光而可投，豈榮華之難擯。羨還丹其何術，佇一丸於來信。徑遵途乎鄂渚，跡孫氏之霸基；陳利兵而蓄粟，抗十倍之銳師。在賢才之必用，寧推誠而忍欺；圖富強以法立，屬貞臣而日嬉。識徐基於江畔，云釣臺之舊址；方戰國之多虞，猶從容而宴喜。欽輔吳之忠諒，歎仲謀之虛己；處君臣而並得，良致霸其有以。伊文侯之雅望，誠一代之偉人；禰觀書以心服，玉比德而譽均。遘時雄之應運，方協義以經綸；名既逼而愈賞，言雖聞而彌親。惜勤王於延獻，俾漢京之惟新；何天命其弗與，悲盛業之未申。汎蘆洲以延佇，聞伍員之所濟；出懷珠而免讎，歸投金以答惠。彼無求於萬鍾，唯長歌而鼓枻；慨斯誠之未感，乃沈軀以明誓。空負恨其何追，徒臨餐而先祭；及旋師於鄭國，美邀福於來裔。入郢都而抵掌，壯天險之難窺；允分荊之勝略，成百代之良規。賈生方於指大，應侯譬之木披。所以居宗振末，強本弱枝，聞古今之通制，歷盛衰而不移，可不謂然與，美經國之遠體也。

　　酌忠言於城郢，播終古之芳猷；忘我躬之匪閱，顧社稷而懷憂。服莊王之高義，乃徵名於夏州；恥蹊田之過罰，納申叔之嘉謀。觀巫臣之獻箴，鑒周書以明喻；何自謀其多僻，要桑中而遠赴。若葆申之誅丹，實匡君以成務；在兩臣而優劣，居二主其並裕。臨赤崖而慷愾，搉雄圖於魏武；乘戰勝以長驅，志吞吳而并楚。總八州之毅卒，期姑蘇而振旅；時有便乎建瓴，事無留於蕭斧。霸孫赫其霆奮，杖邁俗之英輔；裂宇宙而三分，誠決機乎一舉。嗟玄德之矯矯，思興復於舊京；招臥龍於當世，配管仲而稱英。收散亡之餘弱，結與國而連橫，延五紀乎岷漢，紹四百於炎精。望巴丘以邅回，遵洞庭而敞怳，沉輕舟而不繫，何靈胥之浩蕩。眺君、褊之雙峰，徒臨風以增想；償瑤觴而一酌，駕彩蜺而獨往。

　　爾乃南奠衡霍，北距沮漳；包括沅澧，汲引瀟湘。滮滮長邁，漫漫回翔；蕩雲沃日，吐霞含光。青碧潭嶼，萬頃澄澈；綺蘭從風，素沙被雪。雜雲霞以舒卷，間河洲而斷絕；回曉仄於中川，起長飈而半滅。稅遺構之舊浦，瞻汨羅以隕泗；豈懷寶而迷邦，猶殷勤而一致。蘊芳華以襞積，非黨人之所媚；合小雅之怨辭，兼國風之美志。譬彈冠而振衣，猶自別於泥滓；且殺身以成義，寧露才而揚己。悲先生之不辰，逢椒蘭之妬美；有驊騮而不馭，焉遑遑於千里。既踐境以思人，彌流連其無已。脩行潦之薄薦，敢憑誠於沼沚。謁黃陵而展敬，奠瑤席乎川湄。具蘭香以膏沐，懷椒糈而要之。延帝子于三后，降夔龍於九疑。騰河靈之水駕，下太一之靈旗。撫安歌以會儛，疏緩節而依遲。日徘徊以將暮，情眇默而無辭。慍秦皇之巡幸，尤土壤以加戮；昧天道之無親，勤望祀以祈福。將人怨而神怒，故飛川而蕩谷；推冥理以歸諐，遂刊山而赭木。

　　於是下車入部，班條理務，砥課庸薄，夕惕兢懼。存問長老，隱卹氓庶，奉宣皇恩，寬徭省賦。遠哉盛乎，斯邦之舊也。有虞巡方以託終，夏后開圖而疏決，太伯讓嗣以來遊，□臣祈仙而齊潔。固是明王之塵軌，聖賢之蹤轍也。若夫屈平懷沙之賦，賈子遊湘之篇，史遷摛文以投弔，揚雄反騷而沉川。其風謠雅什，又是詞人之所流連也。亦有仲寧、咸德，仍世相繼，父子三台，緇衣改敝。古初抱於烈火，劉先高而忤世，蔣公琰之弘通，桓伯緒之匡濟，鄧兗時之絕述，谷思恭之藻麗，實川嶽之精靈，常間出而無替也。至於殊庭之客，帝鄉之賢，神奔鬼化，吐吸雲煙。玉笥登之而却老，金人植杖以尊泉，蘇生騎龍而出入，處靜駕鹿以周旋。配北燭之神女，偶南榮之偓佺。時髣髴其遙見，亦往往而有焉。

　　爾乃歷省府庭，周行街術，山川遠覽，邑居近悉。割黔中以置守，獻青陽而背質，鄒生所謂還舟，楚王於焉乘馹。巡高山之累仞，襃吳文之為宰；彼非劉而八王，皆國亡而身醢。在長沙而著令，經五葉其未改；知天道之福謙，勝一時之經始。尋太傅之故宅，今築室以安禪；邑無改於舊井，尚開流而冽泉。懷伊、管之政術，遇庸臣而見遷；終被知於時主，嗟漢宗之得賢。受齊君之遠託，豈理謝而生全；哀懷王之不秀，遂抱恨而傷年。脩定祀于北郭，對林野而幽藹；庶無吐於馨香，祀瓊茅而沃酹。景十三以啟國，惟君王其能大；迨炎正之中微，實斯藩而是賴。顧四阜之紆餘，乍升高以遊目；審山川之面帶，將取名於衡麓。下彌漫以爽塏，上欽虧而重複；風瑟瑟以鳴松，水琤琤而響谷。低四照於若華，竦千尋於建木。冀囂塵之可屏，登巖阿而寤宿。捨域中之常戀，慕遊仙之靈族。是時涼風暮節，萬實西成，華池迥遠，飛閣淒明。嘉南州之炎德，愛蘭蕙之秋榮。下名柑於曲榭，採芳菊於高城。樹羅軒而並列，竹被嶺而叢生。翫棲禽之夕返，送旅鴈之晨征。悲去鄉而遠客，寄覽物而娛情。惟傳車之所騖，實鷹揚其是掌，或解組以立威，乍露服而加賞。遵聖主之恩刑，荷天地之厚德。沾河潤於九里，澤自家而刑國。闕小道之可觀，寧畏塗其易克；眄高衢而願騁，憂取累於長纆。聞困石之非據，承炯戒乎明則；愧壽陵之餘子，學邯鄲而匍匐也。

纘至州，停遣十郡慰勞，解放老疾吏役，及關市戍邏先所防人，一皆省併。州界零陵、衡陽等郡，有莫徭蠻者，依山險為居，歷政不賔服，因此向化。益陽縣人作田二頃，皆異畝同頴。纘在政四年，流人自歸，戶口增益十餘萬，州境大安。

太清二年，徵為領軍，俄改授使持節、都督雍梁北秦東益 ‧ 郢州之竟陵 ‧ 司州之隨郡諸軍事、平北將軍、寧蠻校尉。纘初聞邵陵王綸當代己為湘州，其後定用河東王譽，纘素輕少王，州府候迎及資待甚薄，譽深銜之。及至州，遂託疾不見纘，仍檢括州府庶事，留纘不遣。會聞侯景寇京師，譽飾裝當下援，時荊州刺史湘東王赴援，軍次郢州武城，纘馳信報曰：「河東已豎檣上水；將襲荊州。」王信之，便回軍鎮，荊湘因構嫌隙。尋棄其部伍，單舸赴江陵，王即遣使責讓譽，索纘部下。既至，仍遣纘向襄陽，前刺史岳陽王詧推遷未去鎮，但以城西白馬寺處之。會聞賊陷京師，詧因不受代。州助防杜岸紿纘曰：「觀岳陽殿下必不容使君，使君素得物情，若走入西山，招聚義衆，遠近必當投集，又帥部下繼至，以此義舉，無往不克。」纘信之，與結盟約，因夜遁入山。岸反以告詧，仍遣岸帥軍追纘。纘衆望岸軍大喜，謂是赴期，既至，即執纘并其衆，並俘送之。始被囚縶。尋又逼纘剃髮為道人。其年，詧舉兵襲江陵，常載纘隨後。及軍退敗，行至湕水南，防守纘者慮追兵至，遂害之，棄尸而去，時年五十一。元帝承制，贈纘侍中、中衞將軍、開府儀同三司。謚簡憲公。

纘有識鑒，自見元帝，便推誠委結。及元帝即位，追思之，嘗為詩，其序曰：「簡憲之為人也，不事王侯，負才任氣，見余則申旦達夕，不能已已。懷夫人之德，何日忘之。」纘著鴻寶一百卷，文集二十卷。

次子希，字子顏，早知名，選尚太宗第九女海鹽公主。承聖初，官至黃門侍郎。

綰字孝卿，纘第四弟也。初為國子生，射策高第。起家長兼祕書郎，遷太子舍人，洗馬，中舍人，並當管記。累遷中書郎，國子博士。出為北中郎長史、蘭陵太守，還除員外散騎常侍。時丹陽尹西昌侯蕭淵藻以久疾未拜，敕綰權知尹事，遷中軍宣城王長史，俄徙御史中丞。高祖遣其弟中書舍人絢宣旨曰：「為國之急，惟在執憲直繩，用人本不限升降。晉宋之世，周閔、蔡廓並以侍中為之，卿勿疑是左遷也。」時宣城王府望重，故有此旨焉。大同四年元日，舊制僕射中丞坐位東西相當，時綰兄纘為僕射，及百司就列，兄弟導騶，分趨兩陛，前代未有也，時人榮之。歲餘，出為豫章內史。綰在郡，述制旨禮記正言義，四姓衣冠士子聽者常數百人。

八年，安成人劉敬官挾祅道，遂聚黨攻郡，內史蕭侻棄城走。賊轉寇南康、廬陵，屠破縣邑，有衆數萬人，進寇豫章新淦縣。南中久不習兵革，吏民恇擾奔散。或勸綰宜避其鋒，綰不從，仍修城隍，設戰備，募召敢勇，得萬餘人。刺史湘東王遣司馬王僧辯帥兵討賊，受綰節度，旬月間，賊黨悉平。

十年，復為御史中丞，加通直散騎常侍。綰再為憲司，彈糾無所回避，豪右憚之。是時城西開士林館聚學者，綰與右衞朱异、太府卿賀琛遞述制旨禮記中庸義。

太清二年，遷左衞將軍。會侯景寇至，入守東掖門。三年，遷吏部尚書。宮城陷，綰出奔，外轉至江陵，湘東王承制，授侍中、左衞將軍、相國長史，侍中如故。出為持節、雲麾將軍、湘東內史。承聖二年，徵為尚書右僕射，尋加侍中。明年，江陵陷，朝士皆俘入關，綰以疾免，後卒於江陵，時年六十三。

次子交，字少遊，頗涉文學，選尚太宗第十一女安陽公主。承聖二年，官至太子洗馬，祕書丞，掌東宮管記。

陳吏部尚書姚察曰：太清版蕩，親屬離貳，纘不能協和藩岳，成溫陶之舉，苟懷私怨，構隙瀟湘，遂及禍於身，非由忠節；繼以江陵淪覆，寔萌於此。以纘之風格，卒為梁之亂階，惜矣哉。

## 梁書‧卷三十五 列傳第二十九

 蕭子恪弟子範　子顯　子雲

蕭子恪字景沖，蘭陵人，齊豫章文獻王嶷第二子也。永明中，以王子封南康縣侯。年十二，和從兄司徒竟陵王高松賦，衞軍王儉見而奇之。初為寧朔將軍、淮陵太守，建武中，遷輔國將軍、吳郡太守。及司馬王敬則於會稽舉兵反，以奉子恪為名，明帝悉召子恪兄弟親從七十餘人入西省，至夜當害之。會子恪棄郡奔歸，是日亦至，明帝乃止。以子恪為太子中庶子。東昏即位，遷祕書監，領右軍將軍，俄為侍中。中興二年，遷輔國諮議參軍。天監元年，降爵為子，除散騎常侍，領步兵校尉，以疾不拜，徙為光祿大夫，俄為司徒左長史。

子恪與弟子範等，嘗因事入謝，高祖在文德殿引見之，從容謂曰：「我欲與卿兄弟有言。夫天下之寶，本是公器，非可力得。苟無期運，雖有項籍之力，終亦敗亡。所以班彪王命論云：『所求不過一金，然終轉死溝壑』。卿不應不讀此書。宋孝武為性猜忌，兄弟粗有令名者，無不因事鴆毒，所遺唯有景和。至餘朝臣之中，或疑有天命而致害者，枉濫相繼。然而或疑有天命而不能害者，或不知有天命而不疑者，于時雖疑卿祖，而無如之何。此是疑而不得。又有不疑者，如宋明帝本為庸常被免，豈疑而得全。又復我于時已年二歲，彼豈知我應有今日。當知有天命者，非人所害，害亦不能得。我初平建康城，朝廷內外皆勸我云：『時代革異，物心須一，宜行處分。』我于時依此而行，誰謂不可！我政言江左以來，代謝必相誅戮，此是傷於和氣，所以國祚例不靈長。所謂『殷鑒不遠，在夏后之世』。此是一義。二者，齊梁雖曰革代，義異往時。我與卿兄弟雖復絕服二世，宗屬未遠。卿勿言兄弟是親，人家兄弟自有周旋者，有不周旋者，況五服之屬邪？齊業之初，亦是甘苦共嘗，腹心在我。卿兄弟年少，理當不悉。我與卿兄弟，便是情同一家，豈當都不念此，作行路事。此是二義。我有今日，非是本意所求。且建武屠滅卿門，致卿兄弟塗炭。我起義兵，非惟自雪門恥，亦是為卿兄弟報仇。卿若能在建武、永元之世，撥亂反正，我雖起樊、鄧，豈得不釋戈推奉；其雖欲不已，亦是師出無名。我今為卿報仇，且時代革異，望卿兄弟盡節報我耳。且我自藉喪亂，代明帝家天下耳，不取卿家天下。昔劉子輿自稱成帝子，光武言『假使成帝更生，天下亦不復可得，況子輿乎』。梁初，人勸我相誅滅者，我答之猶如向孝武時事：彼若苟有天命，非我所能殺；若其無期運，何忽行此，政足示無度量。曹志親是魏武帝孫，陳思之子，事晉武能為晉室忠臣，此即卿事例。卿是宗室，情義異佗，方坦然相期，卿無復懷自外之意。小待，自當知我寸心。」又文獻王時，內齋直帳閹人趙叔祖，天監初，入為臺齋帥，在壽光省，高祖呼叔祖曰：「我本識汝在北第，以汝舊人，故每驅使。汝比見北第諸郎不？」叔祖奉答云：「比多在直，出外甚疏，假使暫出，亦不能得往。」高祖曰：「若見北第諸郎，道我此意：我今日雖是革代，情同一家；但今磐石未立，所以未得用諸郎者，非惟在我未宜，亦是欲使諸郎得安耳。但閉門高枕，後自當見我心。」叔祖即出外具宣敕語。

子恪尋出為永嘉太守。還除光祿卿，祕書監。出為明威將軍、零陵太守。十七年，入為散騎常侍、輔國將軍。普通元年，遷宗正卿。三年，遷都官尚書。四年，轉吏部。六年，遷太子詹事。大通二年，出為寧遠將軍、吳郡太守。三年，卒于郡舍，時年五十二。詔贈侍中、中書令。謚曰恭。

子恪兄弟十六人，並仕梁。有文學者，子恪、子質、子顯、子雲、子暉五人。子恪嘗謂所親曰：「文史之事，諸弟備之矣，不煩吾復牽率，但退食自公，無過足矣。」子恪少亦涉學，頗屬文，隨棄其本，故不傳文集。子瑳，亦知名，太清中，官至吏部郎，避亂東陽，後為盜所害。

子範字景則，子恪第六弟也。齊永明十年，封祁陽縣侯，拜太子洗馬。天監初，降爵為子，除後軍記室參軍，復為太子洗馬，俄遷司徒主簿，丁所生母憂去職。子範有孝性，居喪以毀聞。服闋，又為司徒主簿，累遷丹陽尹丞，太子中舍人。出為建安太守，還除大司馬南平王戶曹屬，從事中郎。王愛文學士，子範偏被恩遇，嘗曰：「此宗室奇才也。」使製千字文，其辭甚美，王命記室蔡薳注釋之。自是府中文筆皆使草之。王薨，子範遷宣惠諮議參軍，護軍臨賀王正德長史。正德為丹陽尹，復為正德信威長史，領尹丞。歷官十餘年，不出藩府，常以自慨，而諸弟並登顯列，意不能平，及是為到府牋曰：「上藩首佐，於茲再忝，河南雌伏，自此重昇。以老少異時，盛衰殊日，雖佩恩寵，還羞年鬢。」子範少與弟子顯、子雲才名略相比，而風采容止不逮，故宦途有優劣。每讀漢書，杜緩兄弟「五人至大官，唯中弟欽官不至而最知名。」常吟諷之，以況己也。

尋復為宣惠武陵王司馬，不就，仍除中散大夫，遷光祿、廷尉卿。出為戎昭將軍、始興內史。還除太中大夫，遷祕書監。太宗即位，召為光祿大夫，加金章紫綬，以逼賊不拜。其年葬簡皇后，使與張纘俱製哀策文，太宗覽讀之，曰：「今葬禮雖闕，此文猶不減於舊。」尋遇疾卒，時年六十四。賊平後，世祖追贈金紫光祿大夫。謚曰文。前後文集三十卷。

二子滂、確，並少有文章。太宗東宮時，嘗與邵陵王數詣蕭文士，滂、確亦預焉。滂官至尚書殿中郎，中軍宣城王記室，先子範卒。確，太清中歷官宣城王友，司徒右長史。賊平後，赴江陵，因沒關西。

子顯字景陽，子恪第八弟也。幼聦慧，文獻王異之，愛過諸子。七歲，封寧都縣侯。永元末，以王子例拜給事中。天監初，降爵為子。累遷安西外兵，仁威記室參軍，司徒主簿，太尉錄事。

子顯偉容貌，身長八尺。好學，工屬文。嘗著鴻序賦，尚書令沈約見而稱曰：「可謂得明道之高致，蓋幽通之流也。」又採衆家後漢，考正同異，為一家之書。又啟撰齊史，書成，表奏之，詔付祕閣。累遷太子中舍人，建康令，邵陵王友，丹陽尹丞，中書郎，守宗正卿。出為臨川內史，還除黃門郎。中大通二年，遷長兼侍中。高祖雅愛子顯才，又嘉其容止吐納，每御筵侍坐，偏顧訪焉。嘗從容謂子顯曰：「我造通史，此書若成，衆史可廢。」子顯對曰：「仲尼讚易道，黜八索，述職方，除九丘，聖製符同，復在茲日。」時以為名對。三年，以本官領國子博士。高祖所製經義，未列學官，子顯在職，表置助教一人，生十人。又啟撰高祖集，并普通北伐記。其年遷國子祭酒，又加侍中，於學遞述高祖五經義。五年，選吏部尚書，侍中如故。

子顯性凝簡，頗負其才氣。及掌選，見九流賔客，不與交言，但舉扇一撝而已，衣冠竊恨之。然太宗素重其為人，在東宮時，每引與促宴。子顯嘗起更衣，太宗謂坐客曰：「嘗聞異人間出，今日始知是蕭尚書。」其見重如此。大同三年，出為仁威將軍、吳興太守，至郡未幾，卒，時年四十九。詔曰：「仁威將軍、吳興太守子顯，神韻峻舉，宗中佳器，分竹未久，奄到喪殞，惻愴于懷。可贈侍中、中書令。今便舉哀。」及葬請謚，手詔「恃才傲物，宜謚曰驕」。

子顯嘗為自序，其略云：「余為邵陵王友，忝還京師，遠思前比，即楚之唐、宋，梁之嚴、鄒。追尋平生，頗好辭藻，雖在名無成，求心已足。若乃登高目極，臨水送歸，風動春朝，月明秋夜，早鴈初鸚，開花落葉，有來斯應，每不能已也。前世賈、傅、崔、馬、邯鄲、繆、路之徒，並以文章顯，所以屢上歌頌，自比古人。天監十六年，始預九日朝宴，稠人廣坐，獨受旨云：『今雲物甚美，卿得不斐然賦詩。』詩既成，又降帝旨曰：『可謂才子。』余退謂人曰：『一顧之恩，非望而至。遂方賈誼何如哉？未易當也。』每有製作，特寡思功，須其自來，不以力構。少來所為詩賦，則鴻序一作，體兼衆製，文備多方，頗為好事所傳，故虛聲易遠。」

子顯所著後漢書一百卷，齊書六十卷，普通北伐記五卷，貴儉傳三十卷，文集二十卷。

二子序、愷，並少知名。序，太清中歷官太子家令，中庶子，並掌管記。及亂，於城內卒。愷，初為國子生，對策高第，州又舉秀才。起家祕書郎，遷太子中舍人，王府主簿，太子洗馬，父憂去職。服闋，復除太子洗馬，遷中舍人，並掌管記。累遷宣城王文學，中書郎，太子家令，又掌管記。愷才學譽望，時論以方其父，太宗在東宮，早引接之。時中庶子謝嘏出守建安，於宣猷堂宴餞，並召時才賦詩，同用十五劇韻，愷詩先就，其辭又美。太宗與湘東王令曰：「王筠本自舊手，後進有蕭愷可稱，信為才子。」先是時太學博士顧野王奉令撰玉篇，太宗嫌其書詳略未當，以愷博學，於文字尤善，使更與學士刪改。遷中庶子，未拜，徙為吏部郎。太清二年，遷御史中丞。頃之，侯景寇亂，愷於城內遷侍中，尋卒官，時年四十四。文集並亡逸。

子雲字景喬，子恪第九弟也。年十二，齊建武四年，封新浦縣侯，自製拜章，便有文采。天監初，降爵為子。既長勤學，以晉代竟無全書，弱冠便留心撰著，至年二十六，書成，表奏之，詔付祕閣。

子雲性沈靜，不樂仕進。年三十，方起家為祕書郎。遷太子舍人，撰東宮新記奏之，敕賜束帛。累遷北中郎外兵參軍，晉安王文學，司徒主簿，丹陽尹丞。時湘東王為京尹，深相賞好，如布衣之交。遷北中郎廬陵王諮議參軍，兼尚書左丞。大通元年，除黃門郎，俄遷輕車將軍，兼司徒左長史。二年，入為吏部。三年，遷長兼侍中。中大通元年，轉太府卿。三年，出為貞威將軍、臨川內史。在郡以和理稱，民吏悅之。還除散騎常侍，俄復為侍中。大同二年，遷員外散騎常侍、國子祭酒，領南徐州大中正。頃之，復為侍中。祭酒、中正如故。

梁初，郊廟未革牲牷，樂辭皆沈約撰，至是承用，子雲始建言宜改。啟曰：「伏惟聖敬率由，尊嚴郊廟，得西鄰之心，知周、孔之跡，載革牢俎，德通神明，黍稷蘋藻，竭誠嚴配，經國制度，方懸日月，垂訓百王，於是乎在。臣比兼職齋官，見伶人所歌，猶用未革牲前曲。圜丘眡燎，尚言『式備牲牷』；北郊諴雅，亦奏『牲云孔備』；清廟登歌，而稱『我牲以潔』；三朝食舉，猶詠『朱尾碧鱗』。聲被鼓鍾，未符盛制。臣職司儒訓，意以為疑，未審應改定樂辭以不？」敕答曰：「此是主者守株，宜急改也。」仍使子雲撰定。敕曰：「郊廟歌辭，應須典誥大語，不得雜用子史文章淺言；而沈約所撰，亦多舛謬。」子雲答敕曰：「殷薦朝饗，樂以雅名，理應正採五經，聖人成教。而漢來此製，不全用經典；約之所撰，彌復淺雜。臣前所易約十曲，惟知牲牷既革，宜改歌辭，而猶承例，不嫌流俗乖體。既奉令旨，始得發矇。臣夙本庸滯，昭然忽朗，謹依成旨，悉改約制。惟用五經為本，其次爾雅、周易、尚書、大戴禮，即是經誥之流，愚意亦取兼用。臣又尋唐虞諸書，殷頌周雅，稱美是一，而復各述時事。大梁革服，偃武脩文，制禮作樂，義高三正；而約撰歌辭，惟浸稱聖德之美，了不序皇朝制作事。雅頌前例，於體為違。伏以聖旨所定樂論鍾律緯緒，文思深微，命世一出，方懸日月，不刊之典，禮樂之教，致治所成。謹一二採綴，各隨事顯義，以明制作之美。覃思累日，今始克就，謹以上呈。」敕並施用。

子雲善草隸書，為世楷法，自云善效鍾元常、王逸少而微變字體。答敕云：「臣昔不能拔賞，隨世所貴，規摹子敬，多歷年所。年二十六，著晉史，至二王列傳，欲作論語草隸法，言不盡意，遂不能成，略指論飛白一勢而已。十許年來，始見敕旨論書一卷，商略筆勢，洞澈字體；又以逸少之不及元常，猶子敬之不及逸少。自此研思，方悟隸式，始變子敬，全範元常。逮爾以來，自覺功進。」其書跡雅為高祖所重，嘗論子雲書曰：「筆力勁駿，心手相應，巧踰杜度，美過崔寔，當與元常並驅爭先。」其見賞如此。

七年，出為仁威將軍、東陽太守。中大同元年，還拜宗正卿。太清元年，復為侍中、國子祭酒，領南徐州大中正。二年，侯景寇逼，子雲逃民間。三年三月，宮城失守，東奔晉陵，餒卒于顯靈寺僧房，年六十三。所著晉書一百一十卷，東宮新記二十卷。

第二子特字世達。早知名，亦善草隸。高祖嘗謂子雲曰：「子敬之書，不及逸少。近見特跡，遂逼於卿。」歷官著作佐郎，太子舍人，宣惠主簿，中軍記室。出為海鹽令，坐事免。年二十五，先子雲卒。

子暉字景光，子雲弟也。少涉書史，亦有文才。起家員外散騎侍郎，遷南中郎記室。出為臨安令。性恬靜，寡嗜好，嘗預重雲殿聽制講三慧經，退為講賦奏之，甚見稱賞。遷安西武陵王諮議，帶新繁令，隨府轉儀同從事、驃騎長史，卒。

陳吏部尚書姚察曰：昔魏藉兵威而革漢運，晉因宰輔乃移魏歷，異乎古之禪授，以德相傳，故抑前代宗枝，用絕民望。然劉曄、曹志，猶顯於朝；及宋遂為廢姓。而齊代，宋之戚屬，一皆殲焉。其祚不長，抑亦由此。有梁革命，弗取前規，故子恪兄弟及羣從，並隨才任職，通貴滿朝，不失於舊，豈惟魏幽晉顯而已哉。君子以是知高祖之弘量，度越前代矣。

## 梁書‧卷三十六 列傳第三十

 孔休源　江革

孔休源字慶緒，會稽山陰人也。晉丹陽太守沖之八世孫。曾祖遙之，宋尚書水部郎。父珮，齊廬陵王記室參軍，早卒。

休源年十一而孤，居喪盡禮，每見父手所寫書，必哀慟流涕，不能自勝，見者莫不為之垂泣。後就吳興沈驎士受經，略通大義。建武四年，州舉秀才，太尉徐孝嗣省其策，深善之，謂同坐曰：「董仲舒、華令思何以尚此，可謂後生之准也。觀其此對，足稱王佐之才。」琅邪王融雅相友善，乃薦之於司徒竟陵王，為西邸學士。梁臺建，與南陽劉之遴同為太學博士，當時以為美選。休源初到京，寓於宗人少府卿孔登宅，曾以祠事入廟，侍中范雲一與相遇，深加襃賞，曰：「不期忽覯清顏，頓袪鄙吝，觀天披霧，驗之今日。」後雲命駕到少府門，登便拂筵整帶，謂當詣己，既而獨造休源，高談盡日，同載還家，登深以為愧。尚書令沈約當朝貴顯，軒蓋盈門，休源或時後來，必虛襟引接，處之坐右，商略文義。其為通人所推如此。

俄除臨川王府行參軍。高祖嘗問吏部尚書徐勉曰：「今帝業初基，須一人有學藝解朝儀者，為尚書儀曹郎。為朕思之，誰堪其選？」勉對曰：「孔休源識具清通，諳練故實，自晉、宋起居注誦略上口。」高祖亦素聞之，即日除兼尚書儀曹郎中。是時多所改作，每逮訪前事，休源即以所誦記隨機斷決，曾無疑滯。吏部郎任昉常謂之為「孔獨誦。」

遷建康獄正，及辨訟折獄，時罕冤人。後有選人為獄司者，高祖尚引休源以勵之。除中書舍人，司徒臨川王府記室參軍，遷尚書左丞，彈肅禮闈，雅允朝望。時太子詹事周捨撰禮疑義，自漢魏至于齊梁，並皆搜採，休源所有奏議，咸預編錄。除給事黃門侍郎，遷長兼御史中丞，正色直繩，無所回避，百寮莫不憚之。除少府卿，又兼行丹陽尹事。出為宣惠晉安王府長史、南郡太守、行荊州府州事。高祖謂之曰：「荊州總上流衝要，義高分陝，今以十歲兒委卿，善匡翼之，勿憚周昌之舉也。」對曰：「臣以庸鄙，曲荷恩遇，方揣丹誠，效其一割。」上善其對，乃敕晉安王曰：「孔休源人倫儀表，汝年尚幼，當每事師之。」尋而始興王憺代鎮荊州，復為憺府長史，南郡太守、行府州事如故。在州累政，甚有治績，平心決斷，請託不行。高祖深嘉之，除通直散騎常侍，領羽林監，轉祕書監，遷明威將軍，復為晉安王府長史、南蘭陵太守，別敕專行南徐州事。休源累佐名藩，甚得民譽，王深相倚仗，軍民機務，動止詢謀。常於中齋別施一榻，云「此是孔長史坐」，人莫得預焉。其見敬如此。

徵為太府卿，俄授都官尚書，頃之，領太子中庶子。普通七年，揚州刺史臨川王宏薨，高祖與羣臣議王代居州任者久之，于時貴戚王公，咸望遷授，高祖曰：「朕已得人。孔休源才識通敏，實應此選。」乃授宣惠將軍、監揚州。休源初為臨川王行佐，及王薨而管州任，時論榮之。而神州都會，簿領殷繁，休源割斷如流，傍無私謁。中大通二年，加授金紫光祿大夫，監揚州如故。累表陳讓，優詔不許。在州晝決辭訟，夜覽墳籍。每車駕巡幸，常以軍國事委之。

昭明太子薨，有敕夜召休源入宴居殿，與羣公參定謀議，立晉安王綱為皇太子。四年，遘疾，高祖遣中使候問，并給醫藥，日有十數。其年五月卒，時年六十四。遺令薄葬，節朔薦蔬菲而已。高祖為之流涕，顧謂謝舉曰：「孔休源奉職清忠，當官正直，方欲共康治道，以隆王化。奄至殞歿，朕其痛之。」舉曰：「此人清介彊直，當今罕有，微臣竊為陛下惜之。」詔曰：「慎終追遠，歷代通規；襃德疇庸，先王令典。宣惠將軍、金紫光祿大夫、監揚州孔休源，風業貞正，雅量沖邈，升榮建禮，譽重搢紳。理務神州，化覃歌詠，方興仁壽，穆是彝倫。奄然永逝，倍用悲惻。可贈散騎常侍、金紫光祿大夫，賻第一材一具，布五十匹，錢五萬，蠟二百斤。剋日舉哀。喪事所須，隨由資給。」謚曰貞子。皇太子手令曰：「金紫光祿大夫孔休源，立身中正，行己清恪。昔歲西浮渚宮，東泊枌壤，毗佐蕃政，實盡厥誠。安國之詳審，公儀之廉白，無以過之。奄至殞喪，情用惻怛。今須舉哀，外可備禮。」

休源少孤，立志操，風範彊正，明練治體，持身儉約，學窮文藝，當官理務不憚彊禦，常以天下為己任，高祖深委仗之。累居顯職，纖毫無犯。性慎密，寡嗜好。出入帷幄，未嘗言禁中事，世以此重之。聚書盈七千卷，手自校治，凡奏議彈文，勒成十五卷。

長子雲童，頗有父風，而篤信佛理，遍持經戒。官至岳陽王府諮議、東揚州別駕。少子宗軌，聦敏有識度，歷尚書都官郎，司徒左西掾，中書郎。

江革字休映，濟陽考城人也。祖齊之，宋尚書金部郎。父柔之，齊尚書倉部郎，有孝行，以母憂毀卒。革幼而聦敏，早有才思，六歲便解屬文，柔之深加賞器，曰：「此兒必興吾門。」九歲丁父艱，與弟觀同生，少孤貧，傍無師友，兄弟自相訓勗，讀書精力不倦。十六喪母，以孝聞。服闋，與觀俱詣太學，補國子生，舉高第。齊中書郎王融、吏部謝朓雅相欽重。朓嘗宿衞，還過候革，時大雪，見革弊絮單席，而耽學不倦，嗟歎久之，乃脫所著襦，并手割半氈與革充臥具而去。司徒竟陵王聞其名，引為西邸學士。弱冠舉南徐州秀才。時豫章胡諧之行州事，王融與諧之書，令薦革。諧之方貢琅邪王汎，便以革代之。

解褐奉朝請。僕射江祏深相引接，祏為太子詹事，啟革為府丞。祏時權傾朝右，以革才堪經國，令參掌機務，詔誥文檄，皆委以具。革防杜形跡，外人不知。祏誅，賔客皆罹其罪，革獨以智免。

除尚書駕部郎。中興元年，高祖入石頭，時吳興太守袁昂據郡距義師，迺使革製書與昂，於坐立成，辭義典雅，高祖深賞歎之，因令與徐勉同掌書記。建安王為雍州刺史，表求管記，以革為征北記室參軍，帶中廬令。與弟觀少長共居，不忍離別，苦求同行，乃以觀為征北行參軍，兼記室。時吳興沈約、樂安任昉並相賞重，昉與革書云：「此段雍府妙選英才，文房之職，總卿昆季，可謂馭二龍於長途，騁騏驥於千里。」途次江夏，觀遇疾卒。革時在雍，為府王所禮，款若布衣。王被徵為丹陽尹，以革為記室，領五官掾，除通直散騎常侍，建康正。頻遷秣陵、建康令，為治明肅，豪強憚之。入為中書舍人，尚書左丞，司農卿，復出為雲麾晉安王長史、尋陽太守、行江州府事。徙仁威廬陵王長史，太守、行事如故，以清嚴為百城所憚。時少王行事多傾意於籤帥，革以正直自居，不與籤帥等同坐。俄遷左光祿大夫、南平王長史、御史中丞，彈奏豪權，一無所避。

除少府卿，出為貞威將軍、北中郎南康王長史、廣陵太守，改授鎮北豫章王長史，將軍、太守如故。時魏徐州刺史元法僧降附，革被敕隨府王鎮彭城。城既失守，革素不便馬，乃泛舟而還，途經下邳，遂為魏人所執。魏徐州刺史元延明聞革才名，厚加接待，革稱患腳不拜，延明將加害焉，見革辭色嚴正，更相敬重。時祖暅同被拘執，延明使暅作欹器、漏刻銘，革罵暅曰：「卿荷國厚恩，已無報答，今乃為虜立銘，孤負朝廷。」延明聞之，乃令革作丈八寺碑并祭彭祖文，革辭以囚執既久，無復心思。延明逼之逾苦，將加箠撲。革厲色而言曰：「江革行年六十，不能殺身報主，今日得死為幸，誓不為人執筆。」延明知不可屈，乃止。日給脫粟三升，僅餘性命。值魏主請中山王元略反北，乃放革及祖暅還朝。詔曰：「前貞威將軍、鎮北長史、廣陵太守江革，才思通贍，出內有聞，在朝正色，臨危不撓，首佐台鉉，實允僉諧。可太尉臨川王長史。」

時高祖盛於佛教，朝賢多啟求受戒，革精信因果，而高祖未知，謂革不奉佛教，乃賜革覺意詩五百字，云「惟當勤精進，自強行勝脩；豈可作底突，如彼必死囚。以此告江革，并及諸貴遊。」又手敕云：「世間果報，不可不信，豈得底突如對元延明邪？」革因啟乞受菩薩戒。

重除少府卿、長史、校尉。時武陵王在東州，頗自驕縱，上召革面敕曰：「武陵王年少，臧盾性弱，不能匡正，欲以卿代為行事。非卿不可，不得有辭。」乃除折衝將軍、東中郎武陵王長史、會稽郡丞、行府州事。革門生故吏，家多在東州，聞革應至，並齎持緣道迎候。革曰：「我通不受餉，不容獨當故人筐篚。」至鎮，惟資公俸，食不兼味。郡境殷廣，辭訟日數百，革分判辨析，曾無疑滯。功必賞，過必罰，民安吏畏，百城震恐。琅邪王騫為山陰令，贓貨狼藉，望風自解。府王憚之，遂雅相欽重。每至侍宴，言論必以詩書，王因此耽學好文。典籤沈熾文以王所製詩呈高祖，高祖謂僕射徐勉曰：「江革果能稱職。」乃除都官尚書。將還，民皆戀惜之，贈遺無所受。送故依舊訂舫，革並不納，惟乘臺所給一舸。舸艚偏欹，不得安臥。或謂革曰：「船既不平，濟江甚險，當移徙重物，以迮輕艚。」革既無物，乃於西陵岸取石十餘片以實之。其清貧如此。

尋監吳郡。于時境內荒儉，劫盜公行，革至郡，惟有公給仗身二十人，百姓皆懼不能靜寇；反省遊軍尉，民下逾恐。革乃廣施恩撫，明行制令，盜賊靜息，民吏安之。

武陵王出鎮江州，乃曰：「我得江革，文華清麗，豈能一日忘之，當與其同飽。」乃表革同行。又除明威將軍、南中郎長史、尋陽太守。徵入為度支尚書。好獎進閭閻，為後生延譽，由是衣冠士子翕然歸之。時尚書令何敬容掌選，序用多非其人。革性強直，每至朝宴，恒有襃貶，以此為權勢所疾，乃謝病還家。

除光祿大夫、領步兵校尉、南北兗二州大中正，優遊閑放，以文酒自娛。大同元年二月，卒，謚曰彊子。有集二十卷，行於世。革歷官八府長史，四王行事，三為二千石，傍無姬侍，家徒壁立，世以此高之。

長子行敏，好學有才俊，官至通直郎，早卒，有集五卷。

次子從簡，少有文性，年十七，作採荷詞以刺敬容，為當時所賞。歷官司徒從事中郎。侯景亂，為任約所害，子兼叩頭流血，乞代父命，以身蔽刃，遂俱見殺，天下莫不痛之。

史臣曰：高祖留心政道，孔休源以識治見知，既遇其時，斯為幸矣。江革聦敏亮直，亦一代之盛名歟。

## 梁書‧卷三十七 列傳第三十一

 謝舉　何敬容

謝舉字言揚，中書令覽之弟也。幼好學，能清言，與覽齊名。舉年十四，嘗贈沈約五言詩，為約稱賞。世人為之語曰：「王有養、炬，謝有覽、舉。」養、炬，王筠、王泰小字也。

起家秘書郎，遷太子舍人，輕車功曹史，祕書丞，司空從事中郎，太子庶子，家令，掌東宮管記，深為昭明太子賞接。祕書監任昉出為新安郡，別舉詩云：「詎念耋嗟人，方深老夫託。」其屬意如此。嘗侍宴華林園，高祖訪舉於覽，覽對曰：「識藝過臣甚遠，惟飲酒不及於臣。」高祖大悅。轉太子中庶子，猶掌管記。

天監十一年，遷侍中。十四年，出為寧遠將軍、豫章內史，為政和理，甚得民心。十八年，復入為侍中，領步兵校尉。普通元年，出為貞毅將軍、太尉臨川王長史。四年，入為左民尚書。其年遷掌吏部，尋以公事免。五年，起為太子中庶子，領右軍將軍。六年，復為左民尚書，領步兵校尉。俄徙為吏部尚書，尋加侍中。出為仁威將軍、晉陵太守。在郡清靜，百姓化其德，境內肅然。罷郡還，吏民詣闕請立碑，詔許之。大通二年，入為侍中、五兵尚書，未拜，遷掌吏部，侍中如故。舉祖莊，宋世再典選，至舉又三為此職，前代未有也。

舉少博涉多通，尤長玄理及釋氏義。為晉陵郡時，常與義僧遞講經論，徵士何胤自虎丘山赴之。其盛如此。先是，北渡人盧廣有儒術，為國子博士，於學發講，僕射徐勉以下畢至。舉造坐，屢折廣，辭理通邁，廣深歎服，仍以所執麈尾薦之，以況重席焉。

四年，加侍中。五年，遷尚書右僕射，侍中如故。大同三年，以疾陳解，徙為右光祿大夫，給親信二十人。其年，出為雲麾將軍、吳郡太守。先是，何敬容居郡有美績，世稱為何吳郡，及舉為政，聲跡略相比。六年，入為侍中、中書監，未拜，遷太子詹事、翊左將軍，侍中如故。舉父𤅢，齊世終此官，累表乞改授，敕不許，久之方就職。九年，遷尚書僕射，侍中、將軍如故。舉雖居端揆，未嘗肯預時務，多因疾陳解，敕輒賜假，并手敕處方，加給上藥。其恩遇如此。其年，以本官參掌選事。

太清二年，遷尚書令，侍中、將軍如故。是歲，侯景寇京師，舉卒于圍內。詔贈侍中、中衞將軍、開府儀同三司，侍中、尚書令如故。文集亂中並亡逸。

二子禧、嘏，並少知名。嘏，太清中，歷太子中庶子，出為建安太守。

何敬容字國禮，廬江人也。祖攸之，宋太常卿；父昌宇，齊吏部尚書；並有名前代。

敬容以名家子，弱冠選尚齊武帝女長城公主，拜駙馬都尉。天監初，為祕書郎，歷太子舍人，尚書殿中郎，太子洗馬，中書舍人，祕書丞，遷揚州治中。出為建安內史，清公有美績，民吏稱之。還除黃門郎，累遷太子中庶子，散騎常侍，侍中，司徒左長史。普通二年，復為侍中，領羽林監，俄又領本州大中正。頃之，守吏部尚書，銓序明審，號為稱職。四年，出為招遠將軍、吳郡太守，為政勤恤民隱，辨訟如神，視事四年，治為天下第一。吏民詣闕請樹碑，詔許之。大通二年，徵為中書令，未拜，復為吏部尚書，領右軍將軍，俄加侍中。中大通元年，改太子中庶子。

敬容身長八尺，白晳美鬚眉。性矜莊，衣冠尤事鮮麗，每公庭就列，容止出人。三年，遷尚書右僕射，參掌選事，侍中如故。時僕射徐勉參掌機密，以疾陳解，因舉敬容自代，故有此授焉。五年，遷左僕射，加宣惠將軍，置佐史，侍中、參掌如故。大同三年正月，朱雀門災，高祖謂羣臣曰：「此門制卑狹，我始欲構，遂遭天火。」並相顧未有答。敬容獨曰：「此所謂陛下『先天而天不違』。」時以為名對。俄遷中權將軍、丹陽尹，侍中、參掌、佐史如故。五年，入為尚書令，侍中、將軍、參掌、佐史如故。

敬容久處臺閣，詳悉舊事，且聦明識治，勤於簿領，詰朝理事，日旰不休。自晉、宋以來，宰相皆文義自逸，敬容獨勤庶務，為世所嗤鄙。時蕭琛子巡者，頗有輕薄才，因制封名離合等詩以嘲之，敬容處之如初，亦不屑也。

十一年，坐妾弟費慧明為導倉丞，夜盜官米，為禁司所執，送領軍府。時河東王譽為領軍將軍，敬容以書解慧明，譽即封書以奏。高祖大怒，付南司推劾，御史中丞張綰奏敬容挾私罔上，合棄市刑，詔特免職。初，天監中，有沙門釋寶誌者，嘗遇敬容，謂曰：「君後必貴，然終是何敗何耳」。及敬容為宰相，謂何姓當為其禍，故抑沒宗族，無仕進者，至是竟為河東所敗。

中大同元年三月，高祖幸同泰寺講金字三慧經，敬容請預聽，敕許之。又有敕聽朔望問訊。尋起為金紫光祿大夫，未拜，又加侍中。敬容舊時賔客門生諠譁如昔，冀其復用。會稽謝郁致書戒之曰：「草萊之人，聞諸道路，君侯已得瞻望朝夕，出入禁門，醉尉將不敢呵，灰然不無其漸，甚休，甚休！敢賀於前，又將弔也。昔流言裁作，公旦東奔；燕書始來，子孟不入。夫聖賢被虛過以自斥，未有嬰時釁而求親者也。且曝鰓之鱗，不念杯杓之水；雲霄之翼，豈顧籠樊之糧。何者？所託已盛也。昔君侯納言加首，鳴玉在腰，回豐貂以步文昌，聳高蟬而趨武帳，可謂盛矣。不以此時薦才拔士，少報聖主之恩；今卒如爰絲之說，受責見過，方復欲更窺朝廷，觖望萬分，竊不為左右取也。昔竇嬰、楊惲亦得罪明時，不能謝絕賔客，猶交黨援，卒無後福，終益前禍。僕之所弔，實在於斯。人人所以頗猶有踵君侯之門者，未必皆感惠懷仁，有灌夫、任安之義，乃戒翟公之大署，冀君侯之復用也。夫在思過之日，而挾復用之意，未可為智者說矣。君侯宜杜門念失，無有所通，築茅茨於鍾阜，聊優游以卒歲，見可憐之意，著待終之情，復仲尼能改之言，惟子貢更也之譬，少戢言於衆口，微自救於竹帛，所謂『失之東隅，收之桑榆』。如此，令明主聞知，尚有冀也。僕東皐鄙人，入穴幸無銜窶，恥天下之士不為執事道之，故披肝膽，示情素，君侯豈能鑒焉。」

太清元年，遷太子詹事，侍中如故。二年，侯景襲京師，敬容自府移家臺內。初，景於渦陽退敗，未得審實，傳者乃云其將暴顯及景身與衆並沒，朝廷以為憂。敬容尋見東宮，太宗謂曰：「淮北始更有信，侯景定得身免，不如所傳。」敬容對曰：「得景遂死，深是朝廷之福。」太宗失色，問其故。敬容曰：「景翻覆叛臣，終當亂國。」是年，太宗頻於玄圃自講老、莊二書，學士吳孜時寄詹事府，每日入聽。敬容謂孜曰：「昔晉代喪亂，頗由祖尚玄虛，胡賊殄覆中夏。今東宮復襲此，殆非人事，其將為戎乎？」俄而侯景難作，其言有徵也。三年正月，敬容卒于圍內，詔贈仁威將軍，本官並如故。

何氏自晉司空充、宋司空尚之，世奉佛法，並建立塔寺；至敬容又捨宅東為伽藍，趨勢者因助財造構，敬容並不拒，故此寺堂宇校飾，頗為宏麗，時輕薄者因呼為「衆造寺」焉。及敬容免職出宅，止有常用器物及囊衣而已，竟無餘財貨，時亦以此稱之。

子㲄，祕書丞，早卒。

陳吏部尚書姚察曰：魏正始及晉之中朝，時俗尚於玄虛，貴為放誕，尚書丞郎以上，簿領文案，不復經懷，皆成於令史。逮乎江左，此道彌扇，惟卞壼以臺閤之務，頗欲綜理，阮孚謂之曰：「卿常無閑暇，不乃勞乎？」宋世王敬弘身居端右，未嘗省牒，風流相尚，其流遂遠。望白署空，是稱清貴；恪勤匪懈，終滯鄙俗。是使朝經廢於上，職事隳於下。小人道長，抑此之由。嗚呼！傷風敗俗，曾莫之悟。永嘉不競，戎馬生郊，宜其然矣。何國禮之識治，見譏薄俗，惜哉。

## 梁書‧卷三十八 列傳第三十二

 朱异　賀琛

朱异字彥和，吳郡錢唐人也。父巽，以義烈知名，官至齊江夏王參軍、吳平令。

异年數歲，外祖顧歡撫之，謂异祖昭之曰：「此兒非常器，當成卿門戶。」年十餘歲，好羣聚蒲博，頗為鄉黨所患。既長，乃折節從師，遍治五經，尤明禮易，涉獵文史，兼通雜藝，博弈書算，皆其所長。年二十，詣都，尚書令沈約面試之，因戲异曰：「卿年少，何乃不廉？」异逡巡未達其旨。約乃曰：「天下唯有文義棊書，卿一時將去，可謂不廉也。」其年，上書言建康宜置獄司，比廷尉，敕付尚書詳議，從之。

舊制，年二十五方得釋褐。時异適二十一，特敕擢為揚州議曹從事史。尋有詔求異能之士，五經博士明山賔表薦异曰：「竊見錢唐朱异，年時尚少，德備老成，在獨無散逸之想，處闇有對賔之色，器宇弘深，神表峰峻。金山萬丈，緣陟未登；玉海千尋，窺映不測。加以珪璋新琢，錦組初構，觸響鏗鏘，值采便發。觀其信行，非惟十室所稀，若使負重遙途，必有千里之用。」高祖召見，使說孝經、周易義，甚悅之，謂左右曰：「朱异實異。」後見明山賔，謂曰：「卿所舉殊得其人。」仍召异直西省，俄兼太學博士。其年，高祖自講孝經，使异執讀。遷尚書儀曹郎，入兼中書通事舍人，累遷鴻臚卿，太子右衞率，尋加員外常侍。

普通五年，大舉北伐，魏徐州刺史元法僧遣使請舉地內屬，詔有司議其虛實。异曰：「自王師北討，剋獲相繼，徐州地轉削弱，咸願歸罪法僧，法僧懼禍之至，其降必非偽也。」高祖仍遣异報法僧，并敕异軍應接，受异節度。既至，法僧遵承朝旨，如异策焉。

中大通元年，遷散騎常侍。自周捨卒後，异代掌機謀，方鎮改換，朝儀國典，詔誥敕書，並兼掌之。每四方表疏，當局簿領，諮詢詳斷，填委於前，异屬辭落紙，覽事下議，從橫敏贍，不暫停筆，頃刻之間，諸事便了。

大同四年，遷右衞將軍。六年，异啟於儀賢堂奉述高祖老子義，敕許之。及就講，朝士及道俗聽者千餘人，為一時之盛。時城西又開士林館以延學士，异與左丞賀琛遞日述高祖禮記中庸義，皇太子又召异於玄圃講易。八年，改加侍中。太清元年，遷左衞將軍，領步兵。二年，遷中領軍，舍人如故。

高祖夢中原平，舉朝稱慶，旦以語异，异對曰：「此宇內方一之徵。」及侯景歸降，敕召羣臣議，尚書僕射謝舉等以為不可，高祖欲納之，未決；嘗夙興至武德閤，自言「我國家承平若此，今便受地，詎是事宜，脫致紛紜，悔無所及」。异探高祖微旨，應聲答曰：「聖明御宇，上應蒼玄，北土遺黎，誰不慕仰，為無機會，未達其心。今侯景分魏國太半，輸誠送款，遠歸聖朝，豈非天誘其衷，人獎其計。原心審事，殊有可嘉。今若不容，恐絕後來之望。此誠易見，願陛下無疑。」高祖深納异言，又感前夢，遂納之。及貞陽敗沒，自魏使還，述魏相高澄欲更申和睦，敕有司定議，异又以和為允，高祖果從之。其年六月，遣建康令謝挺、通直郎徐陵使北通好。是時，侯景鎮壽春，累啟絕和，及請追使。又致書與异，辭意甚切，异但述敕旨以報之。八月，景遂舉兵反，以討异為名。募兵得三千人，及景至，仍以其衆守大司馬門。

初，景謀反，合州刺史鄱陽王範、司州刺史羊鴉仁並累有啟聞，异以景孤立寄命，必不應爾，乃謂使者：「鄱陽王遂不許國家有一客！」並抑而不奏，故朝廷不為之備。及寇至，城內文武咸尤之。皇太子又製圍城賦，其末章云：「彼高冠及厚履，並鼎食而乘肥，升紫霄之丹地，排玉殿之金扉，陳謀謨之啟沃，宣政刑之福威，四郊以之多壘，萬邦以之未綏。問豺狼其何者？訪虺蜴之為誰？」蓋以指异。异因慙僨，發病卒，時年六十七。詔曰：「故中領軍异，器宇弘通，才力優贍，諮謀帷幄，多歷年所。方贊朝經，永申寄任。奄先物化，惻悼兼懷。可贈侍中、尚書右僕射，給祕器一具。凶事所須，隨由資辦。」舊尚書官不以為贈，及异卒，高祖惜之，方議贈事，左右有善异者，乃啟曰：「异忝歷雖多，然平生所懷，願得執法。」高祖因其宿志，特有此贈焉。

异居權要三十餘年，善窺人主意曲，能阿諛以承上旨，故特被寵任。歷官自員外常侍至侍中，四官皆珥貂，自右衞率至領軍，四職並驅鹵簿，近代未之有也。异及諸子自潮溝列宅至青溪，其中有臺池翫好，每暇日與賔客遊焉。四方所饋，財貨充積。性吝嗇，未嘗有散施。厨下珍羞腐爛，每月常棄十數車，雖諸子別房亦不分贍。所撰禮易講疏及儀注、文集百餘篇，亂中多亡逸。

長子肅，官至國子博士；次子閏，司徒掾。並遇亂卒。

賀琛字國寶，會稽山陰人也。伯父瑒，步兵校尉，為世碩儒。琛幼，瑒授其經業，一聞便通義理。瑒異之，常曰：「此兒當以明經致貴。」瑒卒後，琛家貧，常往還諸暨，販粟以自給。閑則習業，尤精三禮。初，瑒於鄉里聚徒教授，至是又依琛焉。

普通中，刺史臨川王辟為祭酒從事史。琛始出都，高祖聞其學術，召見文德殿，與語悅之，謂僕射徐勉曰：「琛殊有世業。」仍補王國侍郎，俄兼太學博士，稍遷中衞參軍事、尚書通事舍人，參禮儀事。累遷通直正員郎，舍人如故。又征西鄱陽王中錄事，兼尚書左丞，滿歲為真。詔琛撰新謚法，至今施用。

時皇太子議，大功之末，可以冠子嫁女。琛駮之曰：

　　令旨以「大功之末可得冠子嫁女，不得自冠自嫁。」推以記文，竊猶致惑。案嫁冠之禮，本是父之所成，無父之人，乃可自冠，故稱大功小功，並以冠子嫁子為文；非關惟得為子，己身不得也。小功之末，既得自嫁娶，而亦云「冠子娶婦」，其義益明。故先列二服，每明冠子嫁子，結於後句，方顯自娶之義。既明小功自娶，即知大功自冠矣，蓋是約言而見旨。若謂緣父服大功，子服小功，小功服輕，故得為子冠嫁，大功服重，故不得自嫁自冠者，則小功之末，非明父子服殊，不應復云「冠子嫁子」也。若謂小功之文言己可娶，大功之文不言己冠，故知身有大功，不得自行嘉禮，但得為子冠嫁。竊謂有服不行嘉禮，本為吉凶不可相干。子雖小功之末，可得行冠嫁，猶應須父得為其冠嫁。若父於大功之末可以冠子嫁子，是於吉凶禮無礙；吉凶禮無礙，豈不得自冠自嫁？若自冠自嫁於事有礙，則冠子嫁子寧獨可通？今許其冠子而塞其自冠，是琛之所惑也。

　　又令旨推「下殤小功不可娶婦，則降服大功亦不得為子冠嫁」。伏尋此旨，若謂降服大功不可冠子嫁子，則降服小功亦不可自冠自娶，是為凡厥降服大功小功皆不得冠娶矣。記文應云降服則不可，寧得惟稱下殤？今不言降服，的舉下殤，實有其義。夫出嫁出後，或有再降，出後之身，於本姊妹降為大功；若是大夫服士，又以尊降，則成小功。其於冠嫁，義無以異。所以然者，出嫁則有受我，出後則有傳重，並欲薄於此而厚於彼，此服雖降，彼服則隆。昔實朞親，雖再降猶依小功之禮，可冠可嫁。若夫朞降大功，大功降為小功，止是一等，降殺有倫，服末嫁冠，故無有異。惟下殤之服，特明不娶之義者，蓋緣以幼稚之故，夭喪情深，既無受厚佗姓，又異傳重彼宗，嫌其年稚服輕，頓成殺略，故特明不娶，以示本重之恩。是以凡厥降服，冠嫁不殊；惟在下殤，乃明不娶。其義若此，則不得言大功之降服，皆不可冠嫁也。且記云「下殤小功」，言下殤則不得通於中上，語小功則不得兼於大功。若實大小功降服皆不冠嫁，上中二殤亦不冠嫁者，記不得直云「下殤小功則不可」。恐非文意。此又琛之所疑也。

遂從琛議。

遷員外散騎常侍。舊尚書南坐，無貂；貂自琛始也。頃之，遷御史中丞，參禮儀事如先。琛家產既豐，買主第為宅，為有司所奏，坐免官。俄復為尚書左丞，遷給事黃門侍郎，兼國子博士，未拜，改為通直散騎常侍，領尚書左丞，並參禮儀事。琛前後居職，凡郊廟諸儀，多所創定。每見高祖，與語常移晷刻，故省中為之語曰：「上殿不下有賀雅。」琛容止都雅，故時人呼之。遷散騎常侍，參禮儀如故。

是時，高祖任職者，皆緣飾姦諂，深害時政，琛遂啟陳事條封奏曰：

　　臣荷拔擢之恩，曾不能效一職；居獻納之任，又不能薦一言。竊聞「慈父不愛無益之子，明君不畜無益之臣」，臣所以當食廢飱，中宵而歎息也。輒言時事，列之於後。非謂謀猷，寧云啟沃。獨緘胷臆，不語妻子。辭無粉飾，削槀則焚。脫得聽覽，試加省鑒。如不允合，亮其贛愚。

　　其一事曰：今北邊稽服，戈甲解息，政是生聚教訓之時，而天下戶口減落，誠當今之急務。雖是處彫流，而關外彌甚，郡不堪州之控總，縣不堪郡之裒削，更相呼擾，莫得治其政術，惟以應赴徵斂為事。百姓不能堪命，各事流移，或依於大姓，或聚於屯封，蓋不獲已而竄亡，非樂之也。國家於關外賦稅蓋微，乃至年常租課，動致逋積，而民失安居，寧非牧守之過。東境戶口空虛，皆由使命繁數。夫犬不夜吠，故民得安居。今大邦大縣，舟舸銜命者，非惟十數；復窮幽之鄉，極遠之邑，亦皆必至。每有一使，屬所搔擾；況復煩擾積理，深為民害。駑困邑宰，則拱手聽其漁獵；桀黠長吏，又因之而為貪殘。縱有廉平，郡猶掣肘。故邑宰懷印，類無考績，細民棄業，流冗者多，雖年降復業之詔，屢下蠲賦之恩，而終不得反其居也。

　　其二事曰：聖主恤隱之心，納隍之念，聞之遐邇，至於翾飛蠕動，猶且度脫，況在兆庶。而州郡無恤民之志，故天下顒顒，惟注仰於一人，誠所謂「愛之如父母，仰之如日月，敬之如鬼神，畏之如雷霆」。苟須應痛逗藥，豈可不治之哉？今天下宰守所以皆尚貪殘，罕有廉白者，良由風俗侈靡，使之然也。淫奢之弊，其事多端，粗舉二條，言其尤者。夫食方丈於前，所甘一味。今之燕喜，相競誇豪，積果如山岳，列肴同綺繡，露臺之產，不周一燕之資，而賔主之間，裁取滿腹，未及下堂，已同臭腐。又歌姬儛女，本有品制，二八之錫，良待和戎。今言妓之夫，無有等秩，雖復庶賤微人，皆盛姬姜，務在貪污，爭飾羅綺。故為吏牧民者，競為剝削，雖致貲巨億，罷歸之日，不支數年，便已消散。蓋由宴醑所費，既破數家之產；歌謠之具，必俟千金之資。所費事等丘山，為歡止在俄頃。乃更追恨向所取之少，今所費之多。如復傅翼，增其搏噬，一何悖哉！其餘淫侈，著之凡百，習以成俗，日見滋甚，欲使人守廉隅，吏尚清白，安可得邪！今誠宜嚴為禁制，道之以節儉，貶黜雕飾，糾奏浮華，使衆皆知，變其耳目，改其好惡。夫失節之嗟，亦民所自患，正恥不及羣，故勉強而為之，苟力所不至，還受其弊矣。今若釐其風而正其失，易於反掌。夫論至治者，必以淳素為先，正彫流之弊，莫有過儉朴者也。

　　其三事曰：聖躬荷負蒼生以為任，弘濟四海以為心，不憚胼胝之勞，不辭癯瘦之苦，豈止日仄忘飢，夜分廢寢。至於百司，莫不奏事，上息責下之嫌，下無逼上之咎，斯實道邁百王，事超千載。但斗筲之人，藻梲之子，既得伏奏帷扆，便欲詭競求進，不說國之大體。不知當一官，處一職，貴使理其紊亂，匡其不及，心在明恕，事乃平章。但務吹毛求疵，擘肌分理，運挈缾之智，徼分外之求，以深刻為能，以繩逐為務，跡雖似於奉公，事更成其威福。犯罪者多，巧避滋甚，曠官廢職，長弊增姦，實由於此。今誠願責其公平之效，黜其讒愚之心，則下安上謐，無徼倖之患矣。

　　其四事曰：自征伐北境，帑藏空虛。今天下無事，而猶日不暇給者，良有以也。夫國弊則省其事而息其費，事省則養民，費息則財聚，止五年之中，尚於無事，必能使國豐民阜。若積以歲月，斯乃范蠡滅吳之術，管仲霸齊之由。今應內省職掌，各檢其所部。凡京師治署邸肆應所為，或十條宜省其五，或三條宜除其一；及國容戎備，在昔應多，在今宜少。雖於後應多，即事未須，皆悉減省。應四方屯傳邸治，或舊有，或無益，或妨民，有所宜除，除之；有所宜減，減之。凡厥興造，凡厥費財，有非急者，有役民者；又凡厥討召，凡厥徵求，雖關國計，權其事宜，皆須息費休民。不息費，則無以聚財；不休民，則無以聚力。故蓄其財者，所以大用之也；息其民者，所以大役之也。若言小事不足害財，則終年不息矣；以小役不足妨民，則終年不止矣。擾其民而欲求生聚殷阜，不可得矣。耗其財而務賦斂繁興，則姦詐盜竊彌生，是弊不息而其民不可使也，則難可以語富強而圖遠大矣。自普通以來，二十餘年，刑役荐起，民力彫流。今魏氏和親，疆場無警，若不及於此時大息四民，使之生聚，減省國費，令府庫蓄積，一旦異境有虞，關河可掃，則國弊民疲，安能振其遠略？事至方圖，知不及矣。

書奏，高祖大怒，召主書於前，口授敕責琛曰：

　　謇謇有聞，殊稱所期。但朕有天下四十餘年，公車讜言，見聞聽覽，所陳之事，與卿不異，常欲承用，無替懷抱，每苦倥□，更增惛惑。卿珥貂紆組，博問洽聞，不宜同於闟茸，止取名字，宣之行路。言「我能上事，明言得失，恨朝廷之不能用」。或誦離騷「蕩蕩其無人，遂不御乎千里」。或誦老子「知我者希，則我貴矣」。如是獻替，莫不能言，正旦虎罇，皆其人也。卿可分別言事，啟乃心，沃朕心。

　　卿云「今北邊稽服，政是生聚教訓之時，而民失安居，牧守之過」。朕無則哲之知，觸向多弊，四聦不開，四明不達，內省責躬，無處逃咎。堯為聖主，四凶在朝；況乎朕也，能無惡人？但大澤之中，有龍有蛇，縱不盡善，不容皆惡。卿可分明顯出：某刺史橫暴，某太守貪殘，某官長凶虐；尚書、蘭臺，主書、舍人，某人姦猾，某人取與，明言其事，得以黜陟。向令舜但聽公車上書，四凶終自不知，堯亦永為闇主。

　　卿又云「東境戶口空虛，良由使命繁多」，但未知此是何使？卿云「駑困邑宰，則拱手聽其漁獵；桀黠長吏，又因之而為貪殘」，並何姓名？廉平掣肘，復是何人？朝廷思賢，有如飢渴，廉平掣肘，實為異事。宜速條聞，當更擢用。凡所遣使，多由民訟，或復軍糧，諸所飈急，蓋不獲已而遣之。若不遣使，天下枉直云何綜理？事實云何濟辦？惡人日滋，善人日蔽，欲求安臥，其可得乎！不遣使而得事理，此乃佳事。無足而行，無翼而飛，能到在所；不威而伏，豈不幸甚。卿既言之，應有深見，宜陳祕術，不可懷寶迷邦。

　　卿又云：守宰貪殘，皆由滋味過度。貪殘糜費，已如前答。漢文雖愛露臺之產，鄧通之錢布於天下，以此而治，朕無愧焉。若以下民飲食過差，亦復不然。天監之初，思之已甚。其勤力營產，則無不富饒；惰遊緩事，則家業貧窶。勤脩產業，以營盤案，自己營之，自己食之，何損於天下？無賴子弟，惰營產業，致於貧窶，無可施設，此何益於天下？且又意雖曰同富，富有不同：慳而富者，終不能設；奢而富者，於事何損？若使朝廷緩其刑，此事終不可斷；若急其制，則曲屋密房之中，云何可知？若家家搜檢，其細已甚，欲使吏不呼門，其可得乎？更相恐脅，以求財帛，足長禍萌，無益治道。若以此指朝廷，我無此事。昔之牲牢，久不宰殺，朝中會同，菜蔬而已，意粗得奢約之節。若復減此，必有蟋蟀之譏。若以為功德事者，皆是園中之所產育。功德之事，亦無多費，變一瓜為數十種，食一菜為數十味，不變瓜菜，亦無多種，以變故多，何損於事，亦豪芥不關國家。如得財如法而用，此不愧乎人。我自除公宴，不食國家之食，多歷年稔，乃至宮人，亦不食國家之食，積累歲月。凡所營造。不關材官，及以國匠，皆資雇借，以成其事。近之得財，頗有方便，民得其利，國得其利，我得其利，營諸功德。或以卿之心度我之心，故不能得知。所得財用，暴於天下，不得曲辭辯論。

　　卿又云女妓越濫，此有司之責，雖然，亦有不同：貴者多畜妓樂，至於勳附若兩掖，亦復不聞家有二八，多畜女妓者。此並宜具言其人，當令有司振其霜豪。卿又云：「乃追恨所取為少，如復傅翼，增其搏噬，一何悖哉。」勇怯不同，貪廉各用，勇者可使進取，怯者可使守城，貪者可使捍禦，廉者可使牧民。向使叔齊守於西河，豈能濟事？吳起育民，必無成功。若使吳起而不重用，則西河之功廢。今之文武，亦復如此。取其搏噬之用，不能得不重更任，彼亦非為朝廷為之傅翼。卿以朝廷為悖，乃自甘之，當思致悖所以。卿云「宜導之以節儉」。又云「至治者必以淳素為先」。此言大善。夫子言「其身正，不令而行；其身不正，雖令不從」。朕絕房室三十餘年，無有淫佚。朕頗自計，不與女人同屋而寢，亦三十餘年。至於居處不過一床之地，雕飾之物不入於宮，此亦人所共知。受生不飲酒，受生不好音聲，所以朝中曲宴，未嘗奏樂，此羣賢之所觀見。朕三更出理事，隨事多少，事少或中前得竟，或事多至日昃方得就食。日常一食，若晝若夜，無有定時。疾苦之日，或亦再食。昔要腹過於十圍，今之瘦削裁二尺餘，舊帶猶存，非為妄說。為誰為之？救物故也。書曰：「股肱惟人，良臣惟聖。」向使朕有股肱，故可得中主。今乃不免居九品之下，「不令而行」，徒虛言耳。卿今慊言，便罔知所答。

　　卿又云「百司莫不奏事，詭競求進」。此又是誰？何者復是詭事？今不使外人呈事，於義可否？無人廢職，職可廢乎？職廢則人亂，人亂則國安乎？以咽廢飧，此之謂也。若斷呈事，誰尸其任？專委之人，云何可得？是故古人云：「專聽生姦，獨任成亂。」猶二世之委趙高，元后之付王莽。呼鹿為馬，卒有閻樂望夷之禍，王莽亦終移漢鼎。

　　卿云「吹毛求疵」，復是何人所吹之疵？「擘肌分理」，復是何人乎？事及「深刻」「繩逐」，並復是誰？又云「治、署、邸、肆」，何者宜除？何者宜省？「國容戎備」，何者宜省？何者未須？「四方屯傳」，何者無益？何者妨民？何處興造而是役民？何處費財而是非急？若為「討召」？若為「徵賦」？朝廷從來無有此事，靜息之方復何者？宜各出其事，具以奏聞。

　　卿云「若不及於時大息其民，事至方圖，知無及也」。如卿此言。即時便是大役其民，是何處所？卿云「國弊民疲」，誠如卿言，終須出其事，不得空作漫語。夫能言之，必能行之。富國強兵之術，急民省役之宜，號令遠近之法，並宜具列。若不具列，則是欺罔朝廷，空示頰舌。凡人有為，先須內省，惟無瑕者，可以戮人。卿不得歷詆內外，而不極言其事。佇聞重奏，當復省覽，付之尚書，班下海內，庶亂羊永除，害馬長息，惟新之美，復見今日。

琛奉敕，但謝過而已，不敢復有指斥。

久之，遷太府卿。太清二年，遷雲騎將軍、中軍宣城王長史。侯景舉兵襲京師，王移入臺內，留琛與司馬楊曒守東府。賊尋攻陷城，放兵殺害，琛被槍未至死，賊求得之，轝至闕下，求見僕射王克、領軍朱异，勸開城納賊。克等讓之，涕泣而止，賊復轝送莊嚴寺療治之。明年，臺城不守，琛逃歸鄉里。其年冬，賊進寇會稽，復執琛送出都，以為金紫光祿大夫。後遇疾卒，年六十九。

琛所撰三禮講疏、五經滯義及諸儀法，凡百餘篇。

子詡，太清初，自儀同西昌侯掾，出為巴山太守，在郡遇亂卒。

陳吏部尚書姚察云：夏侯勝有言曰：「士患不明經術；經術明，取青紫如拾地芥耳。」朱异、賀琛並起微賤，以經術逢時，致於貴顯，符其言矣。而异遂徼寵幸，任事居權，不能以道佐君，苟取容媚。及延寇敗國，實异之由。禍難既彰，不明其罪，至於身死，寵贈猶殊。罰既弗加，賞亦斯濫，失於勸沮，何以為國？君子是以知太清之亂，能無及是乎。

## 梁書‧卷三十九 列傳第三十三

 元法僧　元樹　元願達　王神念楊華　羊侃子鵾　羊鴉仁

元法僧，魏氏之支屬也。其始祖道武帝。父鍾葵，江陽王。法僧仕魏，歷光祿大夫，後為使持節、都督徐州諸軍事、徐州刺史，鎮彭城。普通五年，魏室大亂，法僧遂據鎮稱帝，誅鋤異己，立諸子為王，部署將帥，欲議匡復。既而魏亂稍定，將討法僧，法僧懼，乃遣使歸款，請為附庸，高祖許焉，授侍中、司空，封始安郡公，邑五千戶。及魏軍既逼，法僧請還朝，高祖遣中書舍人朱异迎之。既至，甚加優寵。時方事招攜，撫悅降附，賜法僧甲第女樂及金帛，前後不可勝數。法僧以在魏之日，久處疆埸之任，每因寇掠，殺戮甚多，求兵自衞，詔給甲仗百人，出入禁闥。大通二年，加冠軍將軍。中大通元年，轉車騎將軍。四年，進太尉，領金紫光祿。其年，立為東魏主，不行，仍授使持節、散騎常侍、驃騎大將軍、開府同三司之儀、郢州刺史。大同二年，徵為侍中、太尉，領軍師將軍，薨，時年八十三。二子景隆、景仲，普通中隨法僧入朝。

景隆封沌陽縣公，邑千戶，出為持節、都督廣越交桂等十三州諸軍事、平南將軍、平越中郎將、廣州刺史。中大通三年，徵侍中、安右將軍。四年，為征北將軍、徐州刺史，封彭城王，不行，俄除侍中、度支尚書。太清初，又為使持節、都督廣越交桂等十三州諸軍事、征南將軍、平越中郎將、廣州刺史，行至雷首，遇疾卒，時年五十八。

景仲封枝江縣公，邑千戶，拜侍中、右衞將軍。大通三年，增封，并前為二千戶，仍賜女樂一部。出為持節、都督廣越等十三州諸軍事、宣惠將軍、平越中郎將、廣州刺史。大同中，徵侍中、左衞將軍。兄景隆後為廣州刺史。侯景作亂，以景仲元氏之族，遣信誘之，許奉為主。景仲乃舉兵，將下應景。會西江督護陳霸先與成州刺史王懷明等起兵攻之，霸先徇其衆曰：「朝廷以元景仲與賊連從，謀危社稷，今使曲江公勃為刺史，鎮撫此州。」衆聞之，皆棄甲而散，景仲乃自縊而死。

元樹字君立，亦魏之近屬也。祖獻文帝。父僖，咸陽王。樹仕魏為宗正卿，屬尒朱榮亂，以天監八年歸國，封為鄴王，邑二千戶，拜散騎常侍。普通六年，應接元法僧還朝，遷使持節、督郢司霍三州諸軍事、雲麾將軍、郢州刺史，增封并前為三千戶。討南蠻賊，平之，加散騎常侍、安西將軍，又增邑五百戶。中大通二年，徵侍中、鎮右將軍。四年，為使持節、鎮北將軍、都督北討諸軍事，加鼓吹一部。以伐魏，攻魏譙城，拔之。會魏將獨孤如願來援，遂圍樹，城陷被執，發憤卒於魏，時年四十八。

子貞，大同中，求隨魏使崔長謙至鄴葬父，還拜太子舍人。太清初，侯景降，請元氏戚屬，願奉為主，詔封貞為咸陽王，以天子之禮遣還北，會景敗而返。

元願達，亦魏之支庶也。祖明元帝。父樂平王。願達仕魏為中書令、司州刺史。普通中，大軍北伐，攻義陽，願達舉州獻款，詔封樂平公，邑千戶，賜甲第女樂。仍出為使持節、散騎常侍、都督湘州諸軍事、平南將軍、湘州刺史。中大通二年，徵侍中、太中大夫、翊左將軍。大同三年，卒，時年五十七。

王神念，太原祁人也。少好儒術，尤明內典。仕魏起家州主簿，稍遷潁川太守，遂據郡歸款。魏軍至，與家屬渡江，封南城縣侯，邑五百戶。頃之，除安成內史，又歷武陽、宣城內史，皆著治績。還除太僕卿。出為持節、都督青冀二州諸軍事、信武將軍、青冀二州刺史。

神念性剛正，所更州郡必禁止淫祠。時青冀州東北有石鹿山臨海，先有神廟，妖巫欺惑百姓，遠近祈禱，糜費極多，乃神念至，便令毀撤，風俗遂改。

普通中，大舉北伐，徵為右衞將軍。六年，遷使持節、散騎常侍、爪牙將軍，右衞如故。遘疾卒，時年七十五。詔贈本官、衡州刺史，兼給鼓吹一部。謚曰壯。

神念少善騎射，既老不衰，嘗於高祖前手執二刀楯，左右交度，馳馬往來，冠絕羣伍。時復有楊華者，能作驚軍騎，並一時妙捷，高祖深歎賞之。

子尊業，仕至太僕卿。卒，贈信威將軍、青冀二州刺史，鼓吹一部。次子僧辯，別有傳。

楊華，武都仇池人也。父大眼，為魏名將。華少有勇力，容貌雄偉，魏胡太后逼通之，華懼及禍，乃率其部曲來降。胡太后追思之不能已，為作楊白華歌辭，使宮人晝夜連臂蹋足歌之，辭甚悽惋焉。華後累征伐，有戰功，歷官太僕卿，太子左衞率，封益陽縣侯。太清中，侯景亂，華欲立志節，妻子為賊所擒，遂降之，卒於賊。

羊侃字祖忻，泰山梁甫人，漢南陽太守續之裔也。祖規，宋武帝之臨徐州，辟祭酒從事、大中正。會薛安都舉彭城降北，規由是陷魏，魏授衞將軍、營州刺史。父祉，魏侍中，金紫光祿大夫。

侃少而瑰偉，身長七尺八寸，雅愛文史，博涉書記，尤好左氏春秋及孫吳兵法。弱冠隨父在梁州立功。魏正光中，稍為別將。時秦州羌有莫遮念生者，據州反，稱帝，仍遣其弟天生率衆功陷岐州，遂寇雍州。侃為偏將，隸蕭寶夤往討之，潛身巡塹，伺射天生，應弦即倒，其衆遂潰。以功遷使持節、征東大將軍、東道行臺，領太山太守，進爵鉅平侯。

初，其父每有南歸之志，常謂諸子曰：「人生安可久淹異域，汝等可歸奉東朝。」侃至是將舉河濟以成先志。兗州刺史羊敦，侃從兄也，密知之，據州拒侃。侃乃率精兵三萬襲之，弗剋，仍築十餘城以守之。朝廷賞授，一與元法僧同。遣羊鴉仁、王弁率軍應接，李元履運給糧仗。魏帝聞之，使授侃驃騎大將軍、司徒、太山郡公，長為兗州刺史，侃斬其使者以徇。魏人大駭，令僕射于暉率衆數十萬，及高歡、尒朱陽都等相繼而至，圍侃十餘重，傷殺甚衆。柵中矢盡，南軍不進，乃夜潰圍而出，且戰且行，一日一夜乃出魏境。至渣口，衆尚萬餘人，馬二千匹，將入南，士卒並竟夜悲歌。侃乃謝曰：「卿等懷土，理不能見隨，幸適去留，於此別異。」因各拜辭而去。

侃以大通三年至京師，詔授使持節、散騎常侍、都督瑕丘征討諸軍事、安北將軍、徐州刺史，并其兄默及三弟忱、給、元，皆拜為刺史。尋以侃為都督北討諸軍事，出頓日城，會陳慶之失律，停進。其年，詔以為持節、雲麾將軍、青冀二州刺史。

中大通四年，詔為使持節、都督瑕丘諸軍事、安北將軍、兗州刺史，隨太尉元法僧北討。法僧先啟云：「與侃有舊，願得同行。」高祖乃召侃問方略，侃具陳進取之計。高祖因曰：「知卿願與太尉同行。」侃曰：「臣拔跡還朝，常思效命，然實未曾願與法僧同行。北人雖謂臣為吳，南人已呼臣為虜，今與法僧同行，還是羣類相逐，非止有乖素心，亦使匈奴輕漢。」高祖曰：「朝廷今者要須卿行。」乃詔以為大軍司馬。高祖謂侃曰：「軍司馬廢來已久，此段為卿置之。」行次官竹，元樹又於譙城喪師。軍罷，入為侍中。五年，封高昌縣侯，邑千戶。六年，出為雲麾將軍、晉安太守。閩越俗好反亂，前後太守莫能止息，侃至討擊，斬其渠帥陳稱、吳滿等，於是郡內肅清，莫敢犯者。頃之，徵太子左衞率。

大同三年，車駕幸樂遊苑，侃預宴。時少府奏新造兩刃矟成，長丈四尺，圍一尺三寸，高祖因賜侃馬，令試之。侃執矟上馬，左右擊刺，特盡其妙，高祖善之。又製武宴詩三十韻以示侃，侃即席應詔，高祖覽曰：「吾聞仁者有勇，今見勇者有仁，可謂鄒魯遺風，英賢不絕。」六年，遷司徒左長史。八年，遷都官尚書。時尚書令何敬容用事，與之並省，未嘗遊造。有宦者張僧胤候侃，侃曰：「我床非閹人所坐。」竟不前之，時論美其貞正。九年，出為使持節、壯武將軍、衡州刺史。

太清元年，徵為侍中。會大舉北伐，仍以侃為持節、冠軍，監作韓山堰事，兩旬堰立。侃勸元帥貞陽侯乘水攻彭城，不納；既而魏援大至，侃頻勸乘其遠來可擊，旦日又勸出戰，並不從，侃乃率所領出頓堰上。及衆軍敗，侃結陣徐還。

二年，復為都官尚書。侯景反，攻陷歷陽，高祖問侃討景之策。侃曰：「景反跡久見，或容豕突，宜急據采石，令邵陵王襲取壽春。景進不得前，退失巢窟，烏合之衆，自然瓦解。」議者謂景未敢便逼京師，遂寢其策，令侃率千餘騎頓望國門。景至新林，追侃入副宣城王都督城內諸軍事。時景既卒至，百姓競入，公私混亂，無復次第。侃乃區分防擬，皆以宗室間之。軍人爭入武庫，自取器甲，所司不能禁，侃命斬數人，方得止。及賊逼城，衆皆恟懼，侃偽稱得射書，云「邵陵王、西昌侯已至近路」。衆乃少安。賊攻東掖門，縱火甚盛，侃親自距抗，以水沃火，火滅，引弓射殺數人，賊乃退。加侍中、軍師將軍。有詔送金五千兩，銀萬兩，絹萬匹，以賜戰士，侃辭不受。部曲千餘人，並私加賞賚。

賊為尖頂木驢攻城，矢石所不能制，侃作雉尾炬，施鐵鏃，以油灌之，擲驢上焚之，俄盡。賊又東西兩面起土山，以臨城，城中震駭，侃命為地道，潛引其土，山不能立。賊又作登城樓車，高十餘丈，欲臨射城內，侃曰：「車高塹虛，彼來必倒，可臥而觀之，不勞設備。」及車動果倒，衆皆服焉。賊既頻攻不捷，乃築長圍。朱异、張綰議欲出擊之，高祖以問侃，侃曰：「不可。賊多日攻城，既不能下，故立長圍，欲引城中降者耳。今擊之，出人若少，不足破賊，若多，則一旦失利，自相騰踐，門隘橋小，必大致挫衂，此乃示弱，非騁王威也。」不從，遂使千餘人出戰，未及交鋒，望風退走，果以爭橋赴水，死者太半。

初，侃長子鷟為景所獲，執來城下示侃，侃謂曰：「我傾宗報主，猶恨不足，豈復計此一子，幸汝早能殺之。」數日復持來，侃謂鷟曰：「久以汝為死，猶復在邪？吾以身許國，誓死行陣，終不以爾而生進退。」因引弓射之。賊感其忠義，亦不之害也。景遣儀同傅士哲呼侃與語曰：「侯王遠來問訊天子，何為閉距，不時進納？尚書國家大臣，宜啟朝廷。」侃曰：「侯將軍奔亡之後，歸命國家，重鎮方城，懸相任寄，何所患苦，忽致稱兵？今驅烏合之卒，至王城之下，虜馬飲淮，矢集帝室，豈有人臣而至於此？吾荷國重恩，當稟承廟算，以掃大逆耳，不能妄受浮說，開門揖盜。幸謝侯王，早自為所。」士哲又曰：「侯王事君盡節，不為朝廷所知，正欲面啟至尊，以除姦佞。既居戎旅，故帶甲來朝，何謂作逆？」侃曰：「聖上臨四海將五十年，聦明叡哲，無幽不照，有何姦佞而得在朝？欲飾其非，寧無詭說。且侯王親舉白刃，以向城闕，事君盡節，正若是邪！」士哲無以應，乃曰：「在北之日，久挹風猷，每恨平生，未獲披敘，願去戎服，得一相見。」侃為之免冑，士哲瞻望久之而去。其為北人所欽慕如此。

後大雨，城內土山崩，賊乘之垂入，苦戰不能禁，侃乃令多擲火，為火城以斷其路，徐於裏築城，賊不能進。十二月，遘疾卒于臺內，時年五十四。詔給東園祕器，布絹各五百匹，錢三百萬，贈侍中、護軍將軍，鼓吹一部。

侃少而雄勇，膂力絕人，所用弓至十餘石。嘗於兗州堯廟蹋壁，直上至五尋，橫行得七跡。泗橋有數石人，長八尺，大十圍，侃執以相擊，悉皆破碎。

侃性豪侈，善音律，自造採蓮、棹歌兩曲，甚有新致。姬妾侍列，窮極奢靡。有彈箏人陸太喜，著鹿角爪長七寸。儛人張淨琬，腰圍一尺六寸，時人咸推能掌中儛。又有孫荊玉，能反腰帖地，衘得席上玉簪。敕賚歌人王娥兒，東宮亦賚歌者屈偶之，並妙盡奇曲，一時無對。初赴衡州，於兩艖䒀起三間通梁水齋，飾以珠玉，加之錦繢，盛設帷屏，陳列女樂，乘潮解纜，臨波置酒，緣塘傍水，觀者填咽。大同中，魏使陽斐，與侃在北嘗同學，有詔令侃延斐同宴。賔客三百餘人，器皆金玉雜寶，奏三部女樂，至夕，侍婢百餘人，俱執金花燭。侃不能飲酒，而好賔客交遊，終日獻酬，同其醉醒。性寬厚，有器局，嘗南還至漣口，置酒，有客張孺才者，醉於船中失火，延燒七十餘艘，所燔金帛不可勝數。侃聞之，都不挂意，命酒不輟。孺才慙懼，自逃匿，侃慰喻使還，待之如舊。第三子鵾。

鵾字子鵬。隨侃臺內，城陷，竄於陽平，侯景呼還，待之甚厚。及景敗，鵾密圖之，乃隨其東走。景於松江戰敗，惟餘三舸，下海欲向蒙山。會景倦晝寢，鵾語海師：「此中何處有蒙山！汝但聽我處分。」遂直向京口。至胡豆洲，景覺，大驚，問岸上人，云「郭元建猶在廣陵」，景大喜，將依之。鵾拔刀叱海師，使向京口。景欲透水，鵾從抽刀斫之，景乃走入船中，以小刀抉船，鵾以矟入刺殺之。世祖以鵾為持節、通直散騎常侍、都督青冀二州諸軍事、明威將軍、青州刺史，封昌國縣公，邑二千戶，賜錢五百萬，米五千石，布絹各一千匹，又領東陽太守。征陸納，加散騎常侍。平峽中，除西晉州刺史。破郭元建於東關，遷使持節、信武將軍、東晉州刺史。承聖三年，西魏圍江陵，鵾赴援不及，從王僧愔征蕭勃於嶺表。聞太尉僧辯敗，乃還，為侯瑱所破，於豫章遇害，時年二十八。

羊鴉仁字孝穆，太山鉅平人也。少驍果有膽力，仕郡為主簿。普通中，率兄弟自魏歸國，封廣晉縣侯。征伐青齊間，累有功績，稍遷員外散騎常侍、歷陽太守。中大通四年，為持節、都督譙州諸軍事、信威將軍、譙州刺史。大同七年，除太子左衞率，出為持節、都督南北司豫楚四州諸軍事、輕車將軍、北司州刺史。侯景降，詔鴉仁督土州刺史桓和之、仁州刺史湛海珍等精兵三萬，趨懸瓠應接景，仍為都督豫司淮冀殷應西豫等七州諸軍事、司豫二州刺史，鎮懸瓠。會侯景敗於渦陽，魏軍漸逼，鴉仁恐糧運不繼，遂還北司，上表陳謝，高祖大怒，責之，鴉仁懼，又頓軍於淮上。及侯景反，鴉仁率所部入援。太清二年，景既背盟，鴉仁乃與趙伯超及南康王會理共攻賊於東府城，反為賊所敗。臺城陷，鴉仁見景，為景所留，以為五兵尚書。鴉仁常思奮發，謂所親曰：「吾以凡流，受寵朝廷，竟無報效，以答重恩。社稷傾危，身不能死，偷生苟免，以至于今。若以此終，沒有餘憤。」因遂泣下，見者傷焉。三年，出奔江陵，其故部曲數百人迎之，將赴江陵，至東莞，為故北徐州刺史荀伯道諸子所害。

史臣曰：高祖革命受終，光期寶運，威德所漸，莫不懷來，其皆殉難投身，前後相屬。元法僧之徒入國，並降恩遇，位重任隆，擊鍾鼎食，美矣。而羊侃、鴉仁值太清之難，並竭忠奉國。侃則臨危不撓，鴉仁守義殞命，可謂志等松筠，心均鐵石，古之殉節，斯其謂乎！

## 梁書‧卷四十 列傳第三十四

 司馬褧　到溉　劉顯　劉之遴弟之亨　許懋

司馬褧字元素，河內溫人也。曾祖純之，晉大司農高密敬王。祖讓之，員外常侍。父燮，善三禮，仕齊官至國子博士。

褧少傳家業，強力專精，手不釋卷，其禮文所涉書，略皆遍覩。沛國劉瓛為儒者宗，嘉其學，深相賞好。少與樂安任昉善，昉亦推重焉。初為國子生，起家奉朝請，稍遷王府行參軍。天監初，詔通儒治五禮，有司舉褧治嘉禮，除尚書祠部郎中。是時創定禮樂，褧所議多見施行。除步兵校尉，兼中書通事舍人。褧學尤精於事數，國家吉凶禮，當世名儒明山賔、賀瑒等疑不能斷，皆取決焉。

累遷正員郎、鎮南諮議參軍，兼舍人如故。遷尚書右丞。出為仁威長史、長沙內史。還除雲騎將軍，兼御史中丞，頃之即真。十六年，出為宣毅南康王長史、行府國并石頭戍軍事。褧雖居外官，有敕預文德、武德二殿長名問訊，不限日。十七年，遷明威將軍、晉安王長史，未幾卒。王命記室庾肩吾集其文為十卷，所撰嘉禮儀注一百一十二卷。

到溉字茂灌，彭城武原人。曾祖彥之，宋驃騎將軍。祖仲度，驃騎江夏王從事中郎。父坦，齊中書郎。

溉少孤貧，與弟洽俱聦敏有才學，早為任昉所知，由是聲名益廣。起家王國左常侍，轉後軍法曹行參軍，歷殿中郎。出為建安內史，遷中書郎，兼吏部，太子中庶子。湘東王繹為會稽太守，以溉為輕車長史、行府郡事。高祖敕王曰：「到溉非直為汝行事，足為汝師，間有進止，每須詢訪。」遭母憂，居喪盡禮，朝廷嘉之。服闋，猶蔬食布衣者累載。除通直散騎常侍，御史中丞，太府卿，都官尚書，郢州長史、江夏太守，加招遠將軍，入為左民尚書。

溉身長八尺，美風儀，善容止，所莅以清白自脩。性又率儉，不好聲色，虛室單床，傍無姬侍，自外車服，不事鮮華，冠履十年一易，朝服或至穿補，傳呼清路，示有朝章而已。

頃之，坐事左遷金紫光祿大夫，俄授散騎常侍、侍中、國子祭酒。

溉素謹厚，特被高祖賞接，每與對棊，從夕達旦。溉第山池有奇石，高祖戲與賭之，并禮記一部，溉並輸焉，未進，高祖謂朱异曰：「卿謂到溉所輸可以送未？」溉斂板對曰：「臣既事君，安敢失禮。」高祖大笑，其見親愛如此。

後因疾失明，詔以金紫光祿大夫、散騎常侍，就第養疾。

溉家門雍睦，兄弟特相友愛。初與弟洽常共居一齋，洽卒後，便捨為寺，因斷腥羶，終身蔬食，別營小室，朝夕從僧徒禮誦。高祖每月三置淨饌，恩禮甚篤。蔣山有延賢寺者，溉家世創立，故生平公俸，咸以供焉，略無所取。性又不好交游，惟與朱异、劉之遴、張綰同志友密。及臥疾家園，門可羅雀，三君每歲時常鳴騶枉道，以相存問，置酒敘生平，極歡而去。臨終，託張、劉勒子孫以薄葬之禮，卒時年七十二。詔贈本官。有集二十卷行於世。時以溉、洽兄弟比之二陸，故世祖贈詩曰：「魏世重雙丁，晉朝稱二陸，何如今兩到，復似凌寒竹。」

子鏡，字圓照，安西湘東王法曹行參軍，太子舍人，早卒。

鏡子藎，早聦慧，起家著作佐郎，歷太子舍人，宣城王主簿，太子洗馬，尚書殿中郎。嘗從高祖幸京口，登北顧樓賦詩，藎受詔便就，上覽以示溉曰：「藎定是才子，翻恐卿從來文章假手於藎。」因賜溉連珠曰：「研磨墨以騰文，筆飛毫以書信。如飛蛾之赴火，豈焚身之可吝。必耄年其已及，可假之於少藎。」其見知賞如此。除丹陽尹丞。太清亂，赴江陵卒。

劉顯字嗣芳，沛國相人也。父鬷，晉安內史。

顯幼而聦敏，當世號曰神童。天監初，舉秀才，解褐中軍臨川王行參軍，俄署法曹。顯好學，博涉多通，任昉嘗得一篇缺簡書，文字零落，歷示諸人，莫能識者，顯云是古文尚書所刪逸篇，昉檢周書，果如其說，昉因大相賞異。丁母憂，服闋，尚書令沈約命駕造焉，於坐策顯經史十事，顯對其九。約曰：「老夫昏忘，不可受策；雖然，聊試數事，不可至十也。」顯問其五，約對其二。陸倕聞之歎曰：「劉郎可謂差人，雖吾家平原詣張壯武，王粲謁伯喈，必無此對。」其為名流推賞如此。及約為太子少傅，乃引為五官掾，俄兼廷尉正。五兵尚書傅昭掌著作，撰國史，引顯為佐。九年，始革尚書五都選，顯以本官兼吏部郎，又除司空臨川王外兵參軍，遷尚書儀曹郎。嘗為上朝詩，沈約見而美之，時約郊居宅新成，因命工書人題之於壁。出為臨川王記室參軍。建康平，復入為尚書儀曹侍郎，兼中書通事舍人。出為秣陵令，又除驃騎鄱陽王記室，兼中書舍人，累遷步兵校尉、中書侍郎，舍人如故。

顯與河東裴子野、南陽劉之遴、吳郡顧協，連職禁中，遞相師友，時人莫不慕之。顯博聞強記，過於裴、顧，時魏人獻古器，有隱起字，無能識者，顯案文讀之，無有滯礙，考校年月，一字不差，高祖甚嘉焉。

遷尚書左丞，除國子博士。出為宣遠岳陽王長史，行府國事，未拜，遷雲麾邵陵王長史、尋陽太守。大同九年，王遷鎮郢州，除平西諮議參軍，加戎昭將軍。其年卒，時年六十三。友人劉之遴啟皇太子曰：「之遴嘗聞，夷、叔、柳惠，不逢仲尼一言，則西山餓夫，東國黜士，名豈施於後世。信哉！生有七尺之形，終為一棺之土。不朽之事，寄之題目，懷珠抱玉，有歿世而名不稱者，可為長太息，孰過於斯。竊痛友人沛國劉顯，韞櫝藝文，研精覃奧，聦明特達，出類拔羣。闔棺郢都，歸魂上國，卜宅有日，須鐫墓板。之遴已略撰其事行，今輒上呈。伏願鴻慈，降茲睿藻，榮其枯骴，以慰幽魂。冒昧塵聞，戰慄無地。」乃蒙令為誌銘曰：「繁弱挺質，空桑吐聲，分器見重，播樂傳名。誰其均之？美有髦士。禮著幼年，業明壯齒。厭飫典墳，研精名理。一見弗忘，過目則記。若訪賈逵，如問伯始。穎脫斯出，學優而仕。議獄既佐，芸蘭乃握。搏鳳池水，推羊太學。內參禁中，外相藩岳。斜光已道，殞彼西浮；百川到海，還逐東流。營營返魄，汎汎虛舟。白馬向郊，丹旒背鞏。野埃興伏，山雲輕重。呂掩書墳，揚歸玄冢。爾其戒行，途窮土壟。弱葛方施，叢柯日拱。𡑞柳荑春，禽寒斂氄。長空常暗，陰泉獨湧。祔彼故塋，流芬相踵。」

顯有三子：莠，荏，臻。臻早著名。

劉之遴字思貞，南陽涅陽人也。父虬，齊國子博士，謚文範先生。之遴八歲能屬文，十五舉茂才對策，沈約、任昉見而異之。起家寧朔主簿。吏部尚書王瞻嘗候任昉，值之遴在坐，昉謂瞻曰：「此南陽劉之遴，學優未仕，水鏡所宜甄擢。」瞻即辟為太學博士。時張稷新除尚書僕射，託昉為讓表，昉令之遴代作，操筆立成。昉曰：「荊南秀氣，果有異才，後仕必當過僕。」御史中丞樂藹，即之遴舅，憲臺奏彈，皆之遴草焉。遷平南行參軍，尚書起部郎，延陵令，荊州治中。太宗臨荊州，仍遷宣惠記室。之遴篤學明審，博覽羣籍。時劉顯、韋稜並強記，之遴每與討論，咸不能過也。

還除通直散騎侍郎，兼中書通事舍人。遷正員郎，尚書右丞，荊州大中正。累遷中書侍郎，鴻臚卿，復兼中書舍人。出為征西鄱陽王長史、南郡太守，高祖謂曰：「卿母年德並高，故令卿衣錦還鄉，盡榮養之理。」後轉為西中郎湘東王長史，太守如故。初，之遴在荊府，嘗寄居南郡廨，忽夢前太守袁彖謂曰：「卿後當為折臂太守，即居此中。」之遴後果損臂，遂臨此郡。丁母憂，服闋，徵祕書監，領步兵校尉。出為郢州行事，之遴意不願出，固辭，高祖手敕曰：「朕聞妻子具，孝衰於親；爵祿具，忠衰於君。卿既內足，理忘奉公之節。」遂為有司所奏免。久之，為太府卿，都官尚書，太常卿。

之遴好古愛奇，在荊州聚古器數十百種。有一器似甌，可容一斛，上有金錯字，時人無能知者。又獻古器四種於東宮。其第一種，鏤銅鴟夷榼二枚，兩耳有銀鏤，銘云「建平二年造」。其第二種，金銀錯鏤古樽二枚，有篆銘云「秦容成侯適楚之歲造」。其第三種，外國澡灌一口，銘云「元封二年，龜茲國獻」。其第四種，古製澡盤一枚，銘云「初平二年造」。

時鄱陽嗣王範得班固所上漢書真本，獻之東宮，皇太子令之遴與張纘、到溉、陸襄等參校異同。之遴具異狀十事，其大略曰：「案本漢書稱『永平十六年三月二十一日己酉，郎班固上』，而今本無上書年月日字。又案古本敘傳號為中篇，今本稱為敘傳。又今本敘傳載班彪事行，而古本云『稚生彪，自有傳』。又今本紀及表、志、列傳不相合為次，而古本相合為次，總成三十八卷。又今本外戚在西域後，古本外戚次帝紀下。又今本高五子、文三王、景十三王、武五子、宣元六王雜在諸傳秩中，古本諸王悉次外戚下，在陳項傳前。又今本韓彭英盧吳述云『信惟餓隸，布實黥徒，越亦狗盜，芮尹江湖，雲起龍驤，化為侯王』，古本述云『淮陰毅毅，杖劔周章，邦之傑子，實惟彭、英，化為侯王，雲起龍驤』。又古本第三十七卷，解音釋義，以助雅詁，而今本無此卷。」

之遴好屬文，多學古體，與河東裴子野、沛國劉顯常共討論書籍，因為交好。是時周易、尚書、禮記、毛詩並有高祖義疏，惟左氏傳尚闕，之遴乃著春秋大意十科，左氏十科，三傳同異十科，合三十事以上之。高祖大悅，詔答之曰：「省所撰春秋義，比事論書，辭微旨遠。編年之教，言闡義繁，丘明傳洙泗之風，公羊稟西河之學，鐸椒之解不追，瑕丘之說無取。繼踵胡母，仲舒云盛，因脩穀梁，千秋最篤。張蒼之傳左氏，賈誼之襲荀卿，源本分鑣，指歸殊致，詳略紛然，其來舊矣。昔在弱年，乃經研味，一從遺置，迄將五紀。兼晚冬晷促，機事罕暇，夜分求衣，未遑搜括。須待夏景，試取推尋，若溫故可求，別酬所問也。」

太清二年，侯景亂，之遴避難還鄉，未至，卒於夏口，時年七十二。前後文集五十卷，行於世。

之亨字嘉會，之遴弟也。少有令名。舉秀才，拜太學博士，稍遷兼中書通事舍人，步兵校尉，司農卿。又代兄之遴為安西湘東王長史、南郡太守。在郡有異績。數年卒於官，時年五十。荊土至今懷之，不忍斥其名，號為「大南郡」、「小南郡」云。

許懋字昭哲，高陽新城人，魏鎮北將軍允九世孫。祖珪，宋給事中，著作郎，桂陽太守。父勇惠，齊太子家令，冗從僕射。

懋少孤，性至孝，居父憂，執喪過禮。篤志好學，為州黨所稱。十四入太學，受毛詩，旦領師說，晚而覆講，座下聽者常數十百人，因撰風雅比興義十五卷，盛行於世。尤曉故事，稱為儀注之學。

起家後軍豫章王行參軍，轉法曹，舉茂才，遷驃騎大將軍儀同中記室。文惠太子聞而召之，侍講于崇明殿，除太子步兵校尉。永元中，轉散騎侍郎，兼國子博士。與司馬褧同志友善，僕射江祏甚推重之，號為「經史笥」。天監初，吏部尚書范雲舉懋參詳五禮，除征西鄱陽王諮議，兼著作郎，待詔文德省。時有請封會稽禪國山者，高祖雅好禮，因集儒學之士，草封禪儀，將欲行焉。懋以為不可，因建議曰：

　　臣案舜幸岱宗，是為巡狩，而鄭引孝經鉤命決云「封于太山，考績柴燎，禪乎梁甫，刻石紀號」。此緯書之曲說，非正經之通義也。依白虎通云：「封者，言附廣也；禪者，言成功相傳也」。若以禪授為義，則禹不應傳啟至桀十七世也，湯又不應傳外丙至紂三十七世也。又禮記云：「三皇禪弈弈，謂盛悳也。五帝禪亭亭，特立獨起於身也。三王禪梁甫，連延不絕，父沒子繼也。」若謂「禪弈弈為盛悳者，古義以伏羲、神農、黃帝，是為三皇。伏羲封太山，禪云云，黃帝封太山，禪亭亭，皆不禪弈弈，而云盛悳，則無所寄矣。若謂五帝禪亭亭，特立獨起於身者，顓頊封泰山，禪云云，帝嚳封泰山，禪云云，堯封太山，禪云云，舜封太山，禪云云，亦不禪亭亭，若合黃帝以為五帝者，少昊即黃帝子，又非獨立之義矣。若謂三王禪梁甫，連延不絕，父沒子繼者，禹封太山，禪云云，周成王封太山，禪社首，舊書如此，異乎禮說，皆道聽所得，失其本文。假使三王皆封太山禪梁甫者，是為封太山則有傳世之義，禪梁甫則有揖讓之懷，或欲禪位，或欲傳子，義既矛盾，理必不然。

 　　又七十二君，夷吾所記，此中世數，裁可得二十餘主：伏羲、神農、女媧、大庭、栢皇、中央、栗陸、驪連、赫胥、尊盧、混沌、昊英、有巢、朱襄、葛天、陰康、無懷、黃帝、少昊、顓頊、高辛、堯、舜、禹、湯、文、武，中間乃有共工，霸有九州，非帝之數，云何得有七十二君封禪之事？且燧人以前至周之世，未有君臣，人心淳朴，不應金泥玉檢，升中刻石。燧人、伏羲、神農三皇結繩而治，書契未作，未應有鐫文告成。且無懷氏，伏羲後第十六主，云何得在伏羲前封太山禪云云？

　　夷吾又曰「惟受命之君然後得封禪。」周成王非受命君，云何而得封太山禪社首？神農與炎帝是一主，而云神農封太山禪云云，炎帝封太山禪云云，分為二人，妄亦甚矣。若是聖主，不須封禪；若是凡主，不應封禪。當是齊桓欲行此事，管仲知其不可，故舉怪物以屈之也。

　　秦始皇登太山，中坂，風雨暴至，休松樹下，封為五大夫，而事不遂。漢武帝宗信方士，廣召儒生，皮弁搢紳，射牛行事，獨與霍嬗俱上，既而子侯暴卒，厥足用傷。至魏明使高堂隆撰其禮儀，聞隆沒，歎息曰：「天不欲成吾事，高生捨我亡也。」晉武泰始中欲封禪，乃至太康議猶不定，竟不果行。孫皓遣兼司空董朝、兼太常周處至陽羨封禪國山。此朝君子，有何功德？不思古道而欲封禪，皆是主好名於上，臣阿旨於下也。

　　夫封禪者，不出正經，惟左傳說「禹會諸侯於塗山，執玉帛者萬國」，亦不謂為封禪。鄭玄有參、柴之風，不能推尋正經，專信緯候之書，斯為謬矣。蓋禮云「因天事天，因地事地，因名山升中于天，因吉土享帝于郊」。燔柴岱宗，即因山之謂矣。故曲禮云「天子祭天地」是也。又祈穀一，報穀一，禮乃不顯祈報地，推文則有。樂記云：「大樂與天地同和，大禮與天地同節；和故百物不失，節故祀天祭地。」百物不失者，天生之，地養之，故知地亦有祈報，是則一年三郊天，三祭地。周官有員丘方澤者，總為三事，郊祭天地，故小宗伯云「兆五帝於四郊」，此即月令迎氣之郊也。舜典有「歲二月東巡狩，至于岱宗」，夏南，秋西，冬北，五年一周，若為封禪，何其數也！此為九郊，亦皆正義。至如大旅於南郊者，非常祭也。大宗伯「國有大故則旅上帝」，月令云「仲春玄鳥至，祀于高禖」，亦非常祭。故詩云「克禋克祀，以弗無子」。并有雩禱，亦非常祭。禮云「雩，禜水旱也」。是為合郊天地有三，特郊天有九，非常祀又有三。考經云：「宗祀文王於明堂，以配上帝。」雩祭與明堂雖是祭天，而不在郊，是為天祀有十六，地祭有三，惟大禘祀不在此數。大傳云：「王者禘其祖之所自出，以其祖配之。」異於常祭，以故云大於時祭。案繫辭云：「易之為書也，廣大悉備。有天道焉，有地道焉，有人道焉，兼三才而兩之，故六。六者非佗，三才之道也。」乾彖云：「大哉乾元，萬物資始，乃統天。雲行雨施，品物流形，大明終始，六位時成。」此則應六年一祭，坤元亦爾。誠敬之道，盡此而備。至於封禪，非所敢聞。

高祖嘉納之，因推演懋議，稱制旨以答，請者由是遂停。

十年，轉太子家令。宋齊舊儀，郊天祀帝皆用袞冕，至天監七年，懋始請造大裘。至是，有事於明堂，儀注猶云「服袞冕」。懋駮云：「禮云『大裘而冕，祀昊天上帝亦如之。』良由天神尊遠，須貴誠質。今泛祭五帝，理不容文。」改服大裘，自此始也。又降敕問：「凡求陰陽，應各從其類，今雩祭燔柴，以火祈水，意以為疑。」懋答曰：「雩祭燔柴，經無其文，良由先儒不思故也。按周宣雲漢之詩曰：『上下奠瘞，靡神不宗。』毛注云：『上祭天，下祭地，奠其幣，瘞其物。』以此而言，為旱而祭天地，並有瘞埋之文，不見有燔柴之說。若以祭五帝必應燔柴者，今明堂之禮，又無其事。且禮又云『埋少牢以祭時』，時之功是五帝，此又是不用柴之證矣。昔雩壇在南方正陽位，有乖求神；而已移於東，實柴之禮猶未革。請停用柴，其牲牢等物，悉從坎瘞，以符周宣雲漢之說。」詔並從之。凡諸禮儀，多所刊正。

以足疾出為始平太守，政有能名。加散騎常侍，轉天門太守。中大通三年，皇太子召諸儒參錄長春義記。四年，拜中庶子。是歲卒，時年六十九。撰述行記四卷，有集十五卷。

陳吏部尚書姚察曰：司馬褧儒術博通，到溉文義優敏，顯、懋、之遴強學浹洽，並職經便繁，應對左右，斯蓋嚴、朱之任焉。而溉、之遴遂至顯貴，亟拾青紫；然非遇時，焉能致此仕也。

## 梁書‧卷四十一 列傳第三十五

 王規劉瑴　宗懍　王承　褚翔　蕭介從父兄洽　褚球　劉孺弟覽　遵　劉潛弟孝勝　孝威　孝先　殷芸　蕭幾

王規字威明，琅邪臨沂人。祖儉，齊太尉南昌文憲公。父騫，金紫光祿大夫南昌安侯。

規八歲，以丁所生母憂，居喪有至性，太尉徐孝嗣每見必為之流涕，稱曰孝童。叔父暕亦深器重之，常曰：「此兒吾家千里駒也。」年十二，五經大義並略能通。既長，好學有口辯。州舉秀才，郡迎主簿。

起家祕書郎，累遷太子舍人，安右南康王主簿，太子洗馬。天監十二年，改構太極殿，功畢，規獻新殿賦，其辭甚工。拜祕書丞。歷太子中舍人，司徒左西屬，從事中郎。晉安王綱出為南徐州，高選僚屬，引為雲麾諮議參軍。久之，出為新安太守，父憂去職。服闋，襲封南昌縣侯，除中書黃門侍郎。敕與陳郡殷鈞、琅邪王錫、范陽張緬同侍東宮，俱為昭明太子所禮。湘東王時為京尹，與朝士宴集，屬規為酒令。規從容對曰：「自江左以來，未有茲舉。」特進蕭琛、金紫傅昭在坐，並謂為知言。普通初，陳慶之北伐，剋復洛陽，百僚稱賀，規退曰：「道家有云，非為功難，成功難也。羯寇遊魂，為日已久，桓溫得而復失，宋武竟無成功。我孤軍無援，深入寇境，威勢不接，餽運難係，將是役也，為禍階矣。」俄而王師覆沒，其識達事機多如此類。

六年，高祖於文德殿餞廣州刺史元景隆，詔羣臣賦詩，同用五十韻，規援筆立奏，其文又美。高祖嘉焉，即日詔為侍中。大通三年，遷五兵尚書，俄領步兵校尉。中大通二年，出為貞威將軍驃騎晉安王長史。其年，王立為皇太子，仍為吳郡太守。主書芮珍宗家在吳，前守宰皆傾意附之，是時珍宗假還，規遇之甚薄，珍宗還都，密奏規云「不理郡事」。俄徵為左民尚書，郡吏民千餘人詣闕請留，表三奏，上不許。尋以本官領右軍將軍，未拜，復為散騎常侍、太子中庶子，領步兵校尉。規辭疾不拜，於鍾山宋熙寺築室居焉。大同二年卒，時年四十五。詔贈散騎常侍、光祿大夫，賻錢二十萬，布百匹。謚曰章。皇太子出臨哭，與湘東王繹令曰：「威明昨宵奄復殂化，甚可痛傷。其風韻遒正，神峰摽映，千里絕跡，百尺無枝。文辯縱橫，才學優贍，跌宕之情彌遠，濠梁之氣特多，斯實俊民也。一爾過隙，永歸長夜，金刀掩芒，長淮絕涸。去歲冬中，已傷劉子，今茲寒孟，復悼王生，俱往之傷，信非虛說。」

規集後漢衆家異同，注續漢書二百卷，文集二十卷。

子襃，字子漢。七歲能屬文。外祖司空袁昂愛之，謂賔客曰：「此兒當成吾宅相。」弱冠，舉秀才，除祕書郎，太子舍人，以父憂去職。服闋，襲封南昌侯，除武昌王文學，太子洗馬，兼東宮管記，遷司徒屬，祕書丞，出為安成內史。太清中，侯景陷京城，江州刺史當陽公大心舉州附賊，賊轉寇南中，襃猶據郡拒守。大寶二年，世祖命徵襃赴江陵，既至，以為忠武將軍、南平內史，俄遷吏部尚書、侍中。承聖二年，遷尚書右僕射，仍參掌選事，又加侍中。其年，遷左僕射，參掌如故。三年，江陵陷，入于周。

襃著幼訓，以誡諸子。其一章云：

　　陶士衡曰：「昔大禹不吝尺璧而重寸陰。」文士何不誦書，武士何不馬射。若乃玄冬脩夜，朱明永日，肅其居處，崇其牆仞，門無糅雜，坐闕號呶，以之求學，則仲尼之門人也，以之為文，則賈生之升堂也。古者盤盂有銘，几杖有誡，進退循焉，俯仰觀焉。文王之詩曰：「靡不有初，鮮克有終。」立身行道，終始若一。「造次必於是」，君子之言歟。

　　儒家則尊卑等差，吉凶降殺。君南面而臣北面，天地之義也。鼎俎奇而籩豆偶，陰陽之義也。道家則墮支體，黜聦明，棄義絕仁，離形去智。釋氏之義，見苦斷習，證滅循道，明因辨果，偶凡成聖，斯雖為教等差，而義歸汲引。吾始乎幼學，及于知命，既崇周、孔之教，兼循老、釋之談，江左以來，斯業不墜，汝能脩之，吾之志也。

初，有沛國劉瑴、南陽宗懍與襃俱為中興佐命，同參帷幄。

劉瑴字仲寶，晉丹陽尹真長七世孫也。少方正有器局。自國子禮生射策高第，為寧海令，稍遷湘東王記室參軍，又轉中記室。太清中，侯景亂，世祖承制上流，書檄多委瑴焉，瑴亦竭力盡忠，甚蒙賞遇。歷尚書左丞，御史中丞。承聖二年，遷吏部尚書、國子祭酒，餘如故。

宗懍字元懍。八世祖承，晉宜都郡守，屬永嘉東徙，子孫因居江陵焉。懍少聦敏好學，晝夜不倦，鄉里號為「童子學士」。普通中，為湘東王府兼記室，轉刑獄，仍掌書記。歷臨汝、建成、廣晉等令，後又為世祖荊州別駕。及世祖即位，以為尚書郎，封信安縣侯，邑一千戶。累遷吏部郎中，五兵尚書，吏部尚書。承聖三年，江陵沒，與瑴俱入于周。

王承字安期，僕射暕子。七歲通周易，選補國子生。年十五，射策高第，除祕書郎。歷太子舍人，南康王文學，邵陵王友，太子中舍人，以父憂去職。服闋，復為中舍人，累遷中書黃門侍郎，兼國子博士。時膏腴貴遊咸以文學相尚，罕以經術為業，惟承獨好之，發言吐論，造次儒者。在學訓諸生，述禮、易義。中大通五年，遷長兼侍中，俄轉國子祭酒。承祖儉及父暕嘗為此職，三世為國師，前代未之有也，當世以為榮。久之，出為戎昭將軍、東陽太守。為政寬惠，吏民悅之。視事未朞，卒於郡，時年四十一。謚曰章子。

承性簡貴有風格。時右衞朱异當朝用事，每休下，車馬常填門。時有魏郡申英好危言高論，以忤權右，常指异門曰：「此中輻輳，皆以利往，能不至者，惟有大小王東陽。」小東陽，即承弟穉也。當時惟承兄弟及褚翔不至异門，時以此稱之。

褚翔字世舉，河南陽翟人。曾祖淵，齊太宰文簡公，佐命齊室。祖蓁，太常穆子。父向，字景政，年數歲，父母相繼亡沒，向哀毀若成人者，親表咸異之。既長，淹雅有器量，高祖踐阼，選補國子生。起家祕書郎，遷太子舍人，尚書殿中郎。出為安成內史。還除太子洗馬，中舍人，累遷太尉從事中郎，黃門侍郎，鎮右豫章王長史。頃之，入為長兼侍中。向風儀端麗，眉目如點，每公庭就列，為衆所瞻望焉。大通四年，出為寧遠將軍北中郎廬陵王長史，三年，卒官。外兄謝舉為製墓銘，其略曰：「弘治推華，子嵩慙量；酒歸月下，風清琴上。」論者以為擬得其人。

翔初為國子生，舉高第。丁父憂，服闋，除祕書郎，累遷太子舍人，宣城王主簿。中大通五年，高祖宴羣臣樂遊苑，別詔翔與王訓為二十韻詩，限三刻成。翔於坐立奏，高祖異焉，即日轉宣城王文學，俄遷為友。時宣城友、文學加它王二等，故以翔超為之，時論美焉。

出為義興太守，翔在政潔己，省繁苛，去浮費，百姓安之。郡之西亭有古樹，積年枯死，翔至郡，忽更生枝葉，百姓咸以為善政所感。及秩滿，吏民詣闕請之，敕許焉。尋徵為吏部郎，去郡，百姓無老少追送出境，涕泣拜辭。

翔居小選公清，不為請屬易意，號為平允。俄遷侍中，頃之轉散騎常侍，領羽林監，侍東宮。出為晉陵太守，在郡未朞，以公事免。俄復為散騎常侍，侍東宮。太清二年，遷守吏部尚書。其年冬，侯景圍宮城，翔於圍內丁母憂，以毀卒，時年四十四。詔贈本官。

翔少有孝性。為侍中時，母疾篤，請沙門祈福，中夜忽見戶外有異光，又聞空中彈指，及曉疾遂愈，或以翔精誠所致焉。

蕭介字茂鏡，蘭陵人也。祖思話，宋開府儀同三司、尚書僕射。父惠蒨，齊左民尚書。

介少穎悟，有器識，博涉經史，兼善屬文。齊永元末，釋褐著作佐郎。天監六年，除太子舍人。八年，遷尚書金部郎。十二年，轉主客郎。出為吳令，甚著聲績。湘東王聞介名，思共遊處，表請之。普通三年，乃以介為湘東王諮議參軍。大通二年，除給事黃門侍郎。大同二年，武陵王為揚州刺史，以介為府長史，在職清白，為朝廷所稱。高祖謂何敬容曰：「蕭介甚貧，可處以一郡。」敬容未對，高祖曰：「始興郡頃無良守，嶺上民頗不安，可以介為之。」由是出為始興太守。介至任，宣布威德，境內肅清。七年，徵為少府卿，尋加散騎常侍。會侍中闕，選司舉王筠等四人，並不稱旨，高祖曰：「我門中久無此職，宜用蕭介為之。」介博物強識，應對左右，多所匡正，高祖甚重之。遷都官尚書，每軍國大事，必先詢訪於介焉，高祖謂朱异曰：「端右之材也。」中大同二年，辭疾致事，高祖優詔不許，終不肯起，乃遣謁者僕射魏祥就拜光祿大夫。

太清中，侯景於渦陽敗走，入壽陽，高祖敕防主韋黯納之，介聞而上表諫曰：

　　臣抱患私門，竊聞侯景以渦陽敗績，隻馬歸命，陛下不悔前禍，復敕容納。臣聞凶人之性不移，天下之惡一也。昔呂布殺丁原以事董卓，終誅董而為賊；劉牢反王恭以歸晉，還背晉以構妖。何者？狼子野心，終無馴狎之性；養虎之喻，必見飢噬之禍。侯景獸心之種，鳴鏑之類。以凶狡之才，荷高歡翼長之遇，位忝台司，任居方伯，然而高歡墳土未乾，即還反噬。逆力不逮，乃復逃死關西；宇文不容，故復投身於我。陛下前者所以不逆細流，正欲以屬國降胡以討匈奴，冀獲一戰之效耳。今既亡師失地，直是境上之匹夫，陛下愛匹夫而棄與國之好，臣竊不取也。

　　若國家猶待其更鳴之晨，歲暮之效，臣竊惟侯景必非歲暮之臣；棄鄉國如脫屣，背君親如遺芥，豈知遠慕聖德，為江淮之純臣！事跡顯然，無可致惑。一隅尚其如此，觸類何可具陳。

　　臣朽老疾侵，不應輒干朝政；但楚囊將死，有城郢之忠，衞魚臨亡，亦有屍諫之節。臣忝為宗室遺老，敢忘劉向之心。伏願天慈，少思危苦之語。

高祖省表歎息，卒不能用。

介性高簡，少交遊，惟與族兄琛、從兄眕素及洽、從弟淑等文酒賞會，時人以比謝氏烏衣之遊。初，高祖招延後進二十餘人，置酒賦詩，臧盾以詩不成，罰酒一斗，盾飲盡，顏色不變，言笑自若；介染翰便成，文無加點，高祖兩美之曰：「臧盾之飲，蕭介之文，即席之美也。」年七十三，卒於家。

第三子允，初以兼散騎常侍聘魏，還為太子中庶子，後至光祿大夫。

洽字宏稱，介從父兄也。父惠基，齊吏部尚書，有重名前世。洽幼敏寤，年七歲，誦楚辭略上口。及長，好學博涉，亦善屬文。齊永明中，為國子生，舉明經，起家著作佐郎，遷西中郎外兵參軍。天監初，為前軍鄱陽王主簿、尚書□□郎，遷太子中舍人。出為南徐州治中，既近畿重鎮，史數千人，前後居之者皆致巨富，洽為之，清身率職，饋遺一無所受，妻子不免飢寒。還除司空從事中郎，為建安內史，坐事免。久之，起為護軍長史，北中郎諮議參軍，遷太府卿，司徒臨川王司馬。普通初，拜員外散騎常侍，兼御史中丞，以公事免。頃之，為通直散騎常侍。

洽少有才思，高祖令製同泰、大愛敬二寺剎下銘，其文甚美。二年，遷散騎常侍。出為招遠將軍、臨海太守，為政清平，不尚威猛，民俗便之。還拜司徒左長史，又敕撰當塗堰碑，辭亦贍麗。六年，卒官，時年五十五。有詔出舉哀，賻錢二萬，布五十匹。集二十卷，行於世。

褚球字仲寶，河南陽翟人。高祖叔度，宋征虜將軍、雍州刺史；祖曖，太宰外兵參軍；父繢，太子舍人；並尚宋公主。球少孤貧，篤志好學，有才思。宋建平王景素，元徽中誅滅，惟有一女得存，其故吏何昌㝢、王思遠聞球清立，以此女妻之，因為之延譽。仕齊起家征虜行參軍，俄署法曹，遷右軍曲江公主簿。出為溧陽令，在縣清白，資公俸而已。除平西主簿。

天監初，遷太子洗馬，散騎侍郎，兼中書通事舍人。出為建康令，母憂去職，以本官起之，固辭不拜。服闋，除北中郎諮議參軍，俄遷中書郎，復兼中書通事舍人。除雲騎將軍，累兼廷尉，光祿卿，舍人如故。遷御史中丞。球性公強，無所屈撓，在憲司甚稱職。普通四年，出為北中郎長史、南蘭陵太守。入為通直散騎常侍，領羽林監。七年，遷太府卿，頃之，遷都官尚書。中大同中，出為仁威臨川王長史、江夏太守，以疾不赴職。改授光祿大夫，未拜，復為太府卿，領步兵校尉。俄遷通直散騎常侍，祕書監，領著作。遷司徒左長史，常侍、著作如故。自魏孫禮、晉荀組以後，台佐加貂，始有球也。尋出為貞威將軍輕車河東王長史、南蘭陵太守。入為散騎常侍，領步兵。尋表致仕，詔不許。俄復拜光祿大夫，加給事中，卒官，時年七十。

劉孺字孝稚，彭城安上里人也。祖勔，宋司空忠昭公。父悛，齊太常敬子。孺幼聦敏，七歲能屬文。年十四，居父喪，毀瘠骨立，宗黨咸異之。服闋，叔父瑱為義興郡，攜以之官，常置坐側，謂賔客曰：「此兒吾家之明珠也。」既長，美風采，性通和，雖家人不見其喜慍。本州召迎主簿。

起家中軍法曹行參軍，時鎮軍沈約聞其名，引為主簿，常與遊宴賦詩，大為約所嗟賞。累遷太子舍人，中軍臨川王主簿，太子洗馬，尚書殿中郎。出為太末令，在縣有清績。還除晉安王友，轉太子中舍人。

孺少好文章，性又敏速，嘗於御坐為李賦，受詔便成，文不加點，高祖甚稱賞之。後侍宴壽光殿，詔羣臣賦詩，時孺與張率並醉，未及成，高祖取孺手板題戲之曰：「張率東南美，劉孺雒陽才，攬筆便應就，何事久遲回？」其見親愛如此。

轉中書郎，兼中書通事舍人。頃之遷太子家令，餘如故。出為宣惠晉安王長史，領丹陽尹丞，遷太子中庶子，尚書吏部郎。出為輕車湘東王長史，領會稽郡丞，公事免。頃之，起為王府記室，散騎侍郎，兼光祿卿。累遷少府卿，司徒左長史，御史中丞，號為稱職。大通二年，遷散騎常侍。三年，遷左民尚書，領步兵校尉。中大通四年，出為仁威臨川王長史、江夏太守，加貞威將軍。五年，為寧遠將軍、司徒左長史，未拜，改為都官尚書，領右軍將軍。大同五年，守吏部尚書。其年，出為明威將軍、晉陵太守。在郡和理，為吏民所稱。七年，入為侍中，領右軍。其年，復為吏部尚書，以母憂去職。居喪未朞，以毀卒，時年五十九。謚曰孝子。

孺少與從兄苞、孝綽齊名，苞早卒，孝綽數坐免黜，位並不高，惟孺貴顯。有文集二十卷。子芻，著作郎，早卒。孺二弟：覽，遵。

覽字孝智。十六通老、易。歷官中書郎，以所生母憂，廬于墓，再朞，口不嘗鹽酪，冬止著單布。家人患其不勝喪，中夜竊置炭於床下，覽因暖氣得睡，既覺知之，號慟歐血。高祖聞其有至性，數省視之。服闋，除尚書左丞。性聦敏，尚書令史七百人，一見並記名姓。當官清正，無所私。姊夫御史中丞褚湮，從兄吏部郎孝綽，在職頗通贓貨，覽劾奏，並免官。孝綽怨之，嘗謂人曰：「犬齧行路，覽噬家人。」出為始興內史，治郡尤勵清節。還復為左丞，卒官。

遵字孝陵。少清雅，有學行，工屬文。起家著作郎，太子舍人，累遷晉安王宣惠、雲麾二府記室，甚見賔禮，轉南徐州治中。王後為雍州，復引為安北諮議參軍、帶邔縣令。中大通二年，王立為皇太子，仍除中庶子。遵自隨藩及在東宮，以舊恩，偏蒙寵遇，同時莫及。大同元年，卒官。皇太子深悼惜之，與遵從兄陽羨令孝儀令曰：

　　賢從中庶，奄至殞逝，痛可言乎！其孝友淳深，立身貞固，內含玉潤，外表瀾清。美譽嘉聲，流於士友，言行相符，終始如一。文史該富，琬琰為心，辭章博贍，玄黃成采。既以鳴謙表性，又以難進自居，未嘗造請公卿，締交榮利，是以新沓莫之舉，杜武弗之知。自阮放之官，野王之職，栖遲門下，已踰五載，同僚已陟，後進多升，而怡然清靜，不以少多為念，確爾之志，亦何易得。西河觀寶，東江獨步，書籍所載，必不是過。

　　吾昔在漢南，連翩書記，及忝朱方，從容坐首。良辰美景，清風月夜，鷁舟乍動，朱鷺徐鳴，未嘗一日而不追隨，一時而不會遇。酒闌耳熱，言志賦詩，校覆忠賢，榷揚文史，益者三友，此實其人。及弘道下邑，未申善政，而能使民結去思，野多馴雉，此亦威鳳一羽，足以驗其五德。比在春坊，載獲申晤，博望無通賔之務，司成多節文之科，所賴故人時相媲偶；而此子溘然，實可嗟痛。惟與善人，此為虛說；天之報施，豈若此乎！想卿痛悼之誠，亦當何已。往矣奈何，投筆惻愴。

　　吾昨欲為誌銘，并為撰集。吾之劣薄，其生也不能揄揚吹歔，使得騁其才用，今者為銘為集，何益既往？故為痛惜之情，不能已已耳。

劉潛字孝儀，祕書監孝綽弟也。幼孤，與兄弟相勵勤學，並工屬文。孝綽常曰「三筆六詩」，三即孝儀，六孝威也。天監五年，舉秀才。起家鎮右始興王法曹行參軍，隨府益州，兼記室。王入為中撫軍，轉主簿，遷尚書殿中郎。敕令製雍州平等寺金像碑，文甚宏麗。晉安王綱出鎮襄陽，引為安北功曹史，以母憂去職。王立為皇太子，孝儀服闋，仍補洗馬，遷中舍人。出為戎昭將軍、陽羨令，甚有稱績，擢為建康令。大同三年，遷中書郎，以公事左遷安西諮議參軍，兼散騎常侍。使魏還，復除中書郎。頃之，權兼司徒右長史，又兼寧遠長史、行彭城琅邪二郡事。累遷尚書左丞，兼御史中丞。在職彈糾無所顧望，當時稱之。十年，出為伏波將軍、臨海太守。是時政網踈濶，百姓多不遵禁，孝儀下車，宣示條制，勵精綏撫，境內翕然，風俗大革。中大同元年，入守都官尚書。太清元年，出為明威將軍、豫章內史。二年，侯景寇京邑，孝儀遣子勵帥郡兵三千人，隨前衡州刺史韋粲入援。三年，宮城不守，孝儀為前歷陽太守莊鐵所逼，失郡。大寶元年，病卒，時年六十七。

孝儀為人寬厚，內行尤篤。第二兄孝能早卒，孝儀事寡嫂甚謹，家內巨細必先諮決。與妻子朝夕供事，未嘗失禮。世以此稱之。有文集二十卷，行於世。

第五弟孝勝，歷官邵陵王法曹、湘東王安西主簿記室，尚書左丞。出為信義太守，公事免。久之，復為尚書右丞，兼散騎常侍。聘魏還，為安西武陵王紀長史、蜀郡太守。太清中，侯景陷京師，紀僭號於蜀，以孝勝為尚書僕射。承聖中，隨紀出峽口，兵敗，被執下獄。世祖尋宥之，起為司徒右長史。

第六弟孝威，初為安北晉安王法曹，轉主簿，以母憂去職。服闋，除太子洗馬，累遷中舍人，庶子，率更令，並掌管記。大同九年，白雀集東宮，孝威上頌，其辭甚美。太清中，遷中庶子，兼通事舍人。及侯景寇亂，孝威於圍城得出，隨司州刺史柳仲禮西上，至安陸，遇疾卒。

第七弟孝先，武陵王法曹、主簿，王遷益州，隨府轉安西記室。承聖中，與兄孝勝俱隨紀軍出峽口，兵敗，至江陵，世祖以為黃門侍郎，遷侍中。兄弟並善五言詩，見重於世。文集值亂，今不具存。

殷芸字灌蔬，陳郡長平人。性倜儻，不拘細行；然不妄交遊，門無雜客。勵精勤學，博洽羣書。幼而廬江何憲見之，深相歎賞。永明中，為宜都王行參軍。天監初，為西中郎主簿、後軍臨川王記室。七年，遷通直散騎侍郎，兼中書通事舍人。十年，除通直散騎侍郎，兼尚書左丞，又兼中書舍人，遷國子博士，昭明太子侍讀，西中郎豫章王長史，領丹陽尹丞，累遷通直散騎常侍，祕書監，司徒左長史。普通六年，直東宮學士省。大通三年，卒，時年五十九。

蕭幾字德玄，齊曲江公遙欣子也。年十歲，能屬文。早孤，有弟九人，並皆稚小，幾恩愛篤睦，聞於朝野。性溫和，與物無競，清貧自立。好學，善草隸書。湘州刺史楊公則，曲江之故吏也。每見幾，謂人曰：「康公此子，可謂桓靈寶重出。」及公則卒，幾為之誄，時年十五，沈約見而奇之，謂其舅蔡撙曰：「昨見賢甥楊平南誄文，不減希逸之作，始驗康公積善之慶。」

釋褐著作佐郎，廬陵王文學，尚書殿中郎，太子舍人，掌管記，遷庶子，中書侍郎，尚書左丞。末年，專尚釋教。為新安太守，郡多山水，特其所好，適性遊履，遂為之記。卒于官。

子為，字元專，亦有文才，仕至太子舍人，永康令。

史臣曰：王規之徒，俱著名譽，既逢休運，才用各展，美矣。蕭洽當塗之制，見偉辭人，劉孝儀兄弟，並以文章顯，君子知梁代之有人焉。

## 梁書‧卷四十二 列傳第三十六

 臧盾弟厥　傅岐

臧盾字宣卿，東莞莒人。高祖燾，宋左光祿大夫。祖潬之，左民尚書。父未甄，博涉文史，有才幹，少為外兄汝南周顒所知。宋末，起家為領軍主簿，所奉即齊武帝。入齊，歷太尉祭酒，尚書主客郎，建安廬陵二王府記室，前軍功曹史，通直郎，南徐州中正，丹陽尹丞。高祖平京邑，霸府建，引為驃騎刑獄參軍。天監初，除後軍諮議中郎、南徐州別駕，入拜黃門郎，遷右軍安成王長史、少府卿。出為新安太守，有能名。還為太子中庶子，司農卿，太尉長史。丁所生母憂，三年廬于墓側。服闋，除廷尉卿。出為安成王長史、江夏太守，卒官。

盾幼從徵士琅邪諸葛璩受五經，通章句。璩學徒常有數十百人，盾處其間，無所狎比。璩異之，歎曰：「此生重器，王佐才也。」初為撫軍行參軍，遷尚書中兵郎。盾美風姿，善舉止，每趨奏，高祖甚悅焉。入兼中書通事舍人，除安右錄事參軍，舍人如故。

盾有孝性，隨父宿直於廷尉，母劉氏在宅，夜暴亡，左手中指忽痛，不得寢，及曉，宅信果報凶問，其感通如此。服制未終，父又卒，盾居喪五年，不出廬戶，形骸枯顇，家人不復識。鄉人王端以狀聞，高祖嘉之，敕累遣抑譬。

服闋，除丹陽尹丞，轉中書郎，復兼中書舍人，遷尚書左丞，為東中郎武陵王長史，行府州國事，領會稽郡丞。還除少府卿，領步兵校尉，遷御史中丞。盾性公彊，居憲臺甚稱職。

中大通五年二月，高祖幸同泰寺開講，設四部大會，衆數萬人，南越所獻馴象，忽於衆中狂逸，乘轝羽衞及會皆駭散，惟盾與散騎郎裴之禮嶷然自若，高祖甚嘉焉。

俄有詔加散騎常侍，未拜，又詔曰：「總一六軍，非才勿授。御史中丞、新除散騎常侍盾，志懷忠密，識用詳慎，當官平允，處務勤恪，必能緝斯戎政。可兼領軍，常侍如故。」大同二年，遷中領軍。領軍管天下兵要，監局事多。盾為人敏贍，有風力，長於撥繁，職事甚理。天監中，吳平侯蕭景居此職，著聲稱，至是盾復繼之。

五年，出為仁威將軍、吳郡太守，視事未朞，以疾陳解。拜光祿大夫，加金章紫綬。七年，疾愈，復為領軍將軍。九年，卒，時年六十六。即日有詔舉哀。贈侍中，領軍如故。給東園祕器，朝服一具，衣一襲，錢布各有差。謚曰忠。

子長博，字孟弘，桂陽內史。次子仲博，曲阿令。盾弟厥。

厥字獻卿，亦以幹局稱。初為西中郎行參軍，尚書主客郎。入兼中書通事舍人，累遷正員郎，鴻臚卿，舍人如故。遷尚書右丞，未拜，出為晉安太守。郡居山海，常結聚逋逃，前二千石雖募討捕，而寇盜不止。厥下車，宣風化，凡諸凶黨，皆繈負而出，居民復業，商旅流通。然為政嚴酷少恩，吏民小事必加杖罰，百姓謂之「臧虎」。還除驃騎廬陵王諮議參軍，復兼舍人。遷員外散騎常侍，兼司農卿，舍人如故。大同八年，卒官，時年四十八。

厥前後居職，所掌之局大事及蘭臺廷尉所不能決者，敕並付厥。厥辨斷精詳，咸得其理。厥卒後，有撾登聞鼓訴者，求付清直舍人。高祖曰：「臧厥既亡，此事便無可付。」其見知如此。子操，尚書三公郎。

傅岐字景平，北地靈州人也。高祖弘仁，宋太常。祖琰，齊世為山陰令，有治能，自縣擢為益州刺史。父翽，天監中，歷山陰、建康令，亦有能名，官至驃騎諮議。

岐初為國子明經生，起家南康王宏常侍，遷行參軍，兼尚書金部郎，母憂去職，居喪盡禮。服闋後，疾廢久之。是時改創北郊壇，初起岐監知繕築，事畢，除始新令。縣民有因鬬相敺而死者，死家訴郡，郡錄其仇人，考掠備至，終不引咎，郡乃移獄於縣，岐即命脫械，以和言問之，便即首服。法當償死，會冬節至，岐乃放其還家，使過節一日復獄。曹掾固爭曰：「古者乃有此，於今不可行。」岐曰：「其若負信，縣令當坐，主者勿憂。」竟如期而反。太守深相歎異，遽以狀聞。岐後去縣，民無老小，皆出境拜送，啼號之聲，聞於數十里。至都，除廷尉正，入兼中書通事舍人，遷寧遠岳陽王記室參軍，舍人如故。出為建康令，以公事免。俄復為舍人，累遷安西中記室，鎮南諮議參軍，兼舍人如故。

岐美容止，博涉能占對。大同中，與魏和親，其使歲中再至，常遣岐接對焉。太清元年，累遷太僕，司農卿，舍人如故。在禁省十餘年，機事密勿，亞於朱异。此年冬，豫州刺史貞陽侯蕭淵明率衆伐彭城，兵敗陷魏。

二年，淵明遣使還，述魏人欲更通和好，敕有司及近臣定議。左衞朱异曰：「高澄此意，當復欲繼好，不爽前和；邊境且得靜寇息民，於事為便。」議者並然之。岐獨曰：「高澄既新得志，其勢非弱，何事須和？此必是設間，故令貞陽遣使，令侯景自疑當以貞陽易景。景意不安，必圖禍亂。今若許澄通好，正是墮其計中。且彭城去歲喪師，渦陽新復敗退，令便就和，益示國家之弱。若如愚意，此和宜不可許。」朱异等固執，高祖遂從异議。及遣和使，侯景果有此疑，累啟請追使，敕但依違報之，至八月，遂舉兵反。十月，入寇京師，請誅朱异。

三年，遷中領軍，舍人如故。二月，景於闕前通表，乞割江右四州，安其部下，當解圍還鎮，敕許之。乃於城西立盟，求遣宣城王出送。岐固執宣城嫡嗣之重，不宜許，遣石城公大款送之。及與景盟訖，城中文武喜躍，望得解圍。岐獨言於衆曰：「賊舉兵為逆，未遂求和，夷情獸心，必不可信，此和終為賊所詐也。」衆並怨怪之。及景背盟，莫不歎服。尋有詔，以岐勤勞，封南豐縣侯，邑五百戶，固辭不受。宮城失守，岐帶疾出圍，卒於宅。

陳吏部尚書姚察曰：夫舉事者定於謀，故萬舉無遺策，信哉是言也。傅岐識齊氏之偽和，可謂善於謀事，是時若納岐之議，太清禍亂，固其不作。申子曰：「一言倚，天下靡。」此之謂乎。

## 梁書‧卷四十三 列傳第三十七

 韋粲　江子一弟子四　子五　張嵊　沈浚　柳敬禮

韋粲字長蒨，車騎將軍叡之孫，北徐州刺史放之子也。有父風，好學仗氣，身長八尺，容貌甚偉。初為雲麾晉安王行參軍，俄署法曹，遷外兵參軍，兼中兵。時潁川庾仲容、吳郡張率，前輩知名，與粲同府，並忘年交好。及王遷鎮雍州，隨轉記室，兼中兵如故。王立為皇太子，粲遷步兵校尉，入為東宮領直，丁父憂去職。尋起為招遠將軍，復為領直。服闋，襲爵永昌縣侯，除安西湘東王諮議，累遷太子僕，左衞率，領直並如故。粲以舊恩，任寄綢密，雖居職屢徙，常留宿衞，頗擅威名，誕倨，不為時輩所平。右衞朱异嘗於酒席厲色謂粲曰：「卿何得已作領軍面向人！」

中大同十一年，遷通直散騎常侍，未拜，出為持節、督衡州諸軍事、安遠將軍、衡州刺史。皇太子出餞新亭，執粲手曰：「與卿不為久別。」太清元年，粲至州無幾，便表解職。

二年，徵為散騎常侍。粲還至廬陵，聞侯景作逆，便簡閱部下，得精卒五千，馬百匹，倍道赴援。至豫章，奉命報云「賊已出橫江」，粲即就內史劉孝儀共謀之。孝儀曰：「必期如此，當有別敕，豈可輕信單使，妄相驚動，或恐不然。」時孝儀置酒，粲怒，以杯抵地曰：「賊已渡江，便逼宮闕，水陸俱斷，何暇有報；假令無敕，豈得自安？韋粲今日何情飲酒！」即馳馬出，部分將發，會江州刺史當陽公大心遣使要粲，粲乃馳往見大心曰：「上游蕃鎮，江州去京最近，殿下情計，實宜在前；但中流任重，當須應接，不可闕鎮。今直且張聲勢，移鎮湓城，遣偏將賜隨，於事便足。」大心然之，遣中兵柳昕帥兵二千人隨粲。粲悉留家累於江州，以輕舸就路。至南州，粲外弟司州刺史柳仲禮亦帥步騎萬餘人至橫江，粲即送糧仗贍給之，并散私金帛以賞其戰士。

先是，安北將軍鄱陽王範亦自合肥遣西豫州刺史裴之高與其長子嗣，帥江西之衆赴京師，屯於張公洲，待上流諸軍至。是時，之高遣船渡仲禮，與合軍進屯王遊苑。粲建議推仲禮為大都督，報下流衆軍。裴之高自以年位，恥居其下，乃云：「柳節下是州將，何須我復鞭板。」累日不決。粲乃抗言於衆曰：「今者同赴國難，義在除賊，所以推柳司州者，政以久捍邊疆，先為侯景所憚；且士馬精銳，無出其前。若論位次，柳在粲下；語其年齒，亦少於粲，直以社稷之計，不得復論。今日形勢，貴在將和；若人心不同，大事去矣。裴公朝之舊齒，年德已隆，豈應復挾私情，以沮大計。粲請為諸君解釋之。」乃單舸至之高營，切讓之曰：「前諸將之議，豫州意所未同，即二宮危逼，猾寇滔天，臣子當戮力同心，豈可自相矛盾，豫州必欲立異，鋒鏑便有所歸。」之高垂泣曰：「吾荷國恩榮，自應帥先士卒，顧恨衰老，不能效命，企望柳使君共平凶逆，謂衆議已從，無俟老夫耳。若必有疑，當剖心相示。」於是諸將定議，仲禮方得進軍。

次新亭，賊列陣於中興寺，相持至晚，各解歸。是夜，仲禮入粲營，部分衆軍，旦日將戰，諸將各有據守，令粲頓青塘。青塘當石頭中路，粲慮柵壘未立，賊必爭之，頗以為憚，謂仲禮曰：「下官才非禦侮，直欲以身殉國。節下善量其宜，不可致有虧喪。」仲禮曰：「青塘立柵，迫近淮渚，欲以糧儲船乘盡就泊之，此是大事，非兄不可。若疑兵少，當更差軍相助。」乃使直閤將軍劉叔胤師助粲，帥所部水陸俱進。時值昏霧，軍人迷失道，比及青塘，夜已過半，壘柵至曉未合。景登禪靈寺門閤，望粲營未立，便率銳卒來攻，軍副王長茂勸據柵待之，粲不從，令軍主鄭逸逆擊之，命劉叔胤以水軍截其後。叔胤畏懦不敢進，逸遂敗。賊乘勝入營，左右牽粲避賊，粲不動，猶叱子弟力戰，兵死略盡，遂見害，時年五十四。粲子尼及三弟助、警、構、從弟昂皆戰死，親戚死者數百人。賊傳粲首闕下，以示城內，太宗聞之流涕曰：「社稷所寄，惟在韋公，如何不幸，先死行陣。」詔贈護軍將軍。世祖平侯景，追謚曰忠貞，並追贈助、警、構及尼皆中書郎，昂員外散騎常侍。

粲長子臧，字君理。歷官尚書三公郎，太子洗馬，東宮領直。侯景至，帥兵屯西華門，城陷，奔江州，收舊部曲，據豫章，為其部下所害。

江子一字元貞，濟陽考城人也，晉散騎常侍統之七世孫。父法成，天監中奉朝請。子一少好學，有志操，以家貧闕養，因蔬食終身。起家王國侍郎，奉朝請。啟求觀書祕閣，高祖許之，有敕直華林省。其姑夫右衞將軍朱异，權要當朝，休下之日，賔客輻湊，子一未嘗造門，其高潔如此。稍遷尚書儀曹郎，出為遂昌、曲阿令，皆著美績。除通直散騎侍郎。出為戎昭將軍、南津校尉。

弟子四，歷尚書金部郎，大同初，遷右丞。兄弟性並剛烈。子四自右丞上封事，極言得失，高祖甚善之，詔尚書詳擇施行焉。左民郎沈烱、少府丞顧璵嘗奏事不允，高祖厲色呵責之，子四乃趨前代烱等對，言甚激切，高祖怒呼縛之，子四據地不受，高祖怒亦殆，乃釋之，猶坐免職。

及侯景反，攻陷歷陽，自橫江將渡，子一帥舟師千餘人，於下流欲邀之，其副董桃生家在江北，因與其黨散走。子一乃退還南州，復收餘衆，步道赴京師。賊亦尋至，子一啟太宗云：「賊圍未合，猶可出盪，若營柵一固，無所用武。」請與其弟子四、子五帥所領百餘人，開承明門挑賊。許之。子一乃身先士卒，抽戈獨進，羣賊夾攻之，從者莫敢繼，子四、子五見事急，相引赴賊，並見害。詔曰：「故戎昭將軍、通直散騎侍郎、南津校尉江子一，前尚書右丞江子四，東宮直殿主帥子五，禍故有聞，良以矜惻，死事加等，抑惟舊章。可贈子一給事黃門侍郎，子四中書侍郎，子五散騎侍郎。」侯景平，世祖又追贈子一侍中，謚義子；子四黃門侍郎，謚毅子；子五中書侍郎，謚烈子。

子一續黃圖及班固九品，并辭賦文筆數十篇，行於世。

張嵊字四山，鎮北將軍稷之子也。少方雅，有志操，能清言。父臨青州，為土民所害，嵊感家禍，終身蔬食布衣，手不執刀刃。州舉秀才。起家祕書郎，累遷太子舍人，洗馬，司徒左西掾，中書郎。出為永陽內史，還除中軍宣城王司馬、散騎常侍。又出為鎮南湘東王長史、尋陽太守。中大同元年，徵為太府卿，俄遷吳興太守。

太清二年，侯景圍京城，嵊遣弟伊率郡兵數千人赴援。三年，宮城陷，御史中丞沈浚違難東歸，嵊往見而謂曰：「賊臣憑陵，社稷危恥，正是人臣效命之秋。今欲收集兵力，保據貴鄉。若天道無靈，忠節不展，雖復及死，誠亦無恨。」浚曰：「鄙郡雖小，仗義拒逆，誰敢不從！」固勸嵊舉義。於是收集士卒，繕築城壘。時邵陵王東奔至錢唐，聞之，遣板授嵊征東將軍，加秩中二千石。嵊曰：「朝廷危迫，天子蒙塵，今日何情，復受榮號。」留板而已。賊行臺劉神茂攻破義興，遣使說嵊曰：「若早降附，當還以郡相處，復加爵賞。」嵊命斬其使，仍遣軍主王雄等帥兵於鱧瀆逆擊之，破神茂，神茂退走。侯景聞神茂敗，乃遣其中軍侯子鑒帥精兵二萬人，助神茂以擊嵊，嵊遣軍主范智朗出郡西拒戰，為神茂所敗，退歸。賊騎乘勝焚柵，柵內衆軍皆土崩。嵊乃釋戎服，坐於聽事，賊臨之以刃，終不為屈，乃執嵊以送景，景刑之於都市，子弟同遇害者十餘人，時年六十二。賊平，世祖追贈侍中、中衞將軍、開府儀同三司。謚曰忠貞子。

沈浚字叔源，吳興武康人。祖憲，齊散騎常侍，齊史有傳。

浚少博學，有才幹，歷山陰、吳、建康令，並有能名。入為中書郎，尚書左丞。侯景逼京城，遷御史中丞。是時外援並至，侯景表請求和，詔許之。既盟，景知城內疾疫，復懷姦計，遲疑不去。數日，皇太子令浚詣景所，景曰：「即已向熱，非復行時，十萬之軍，何由可去，還欲立效朝廷，君可見為申聞。」浚曰：「將軍此論，意在得城。城內兵糧尚支百日，將軍儲積內盡，國家援軍外集，十萬之衆，將何所資？而反設此言，欲脅朝廷邪？」景橫刃於膝，瞋目叱之。浚正色責景曰：「明公親是人臣，舉兵向闕，聖主申恩赦過，已共結盟，口血未乾，而有翻背。沈浚六十之年，且天子之使，死生有命，豈畏逆臣之刀乎！」不顧而出。景曰：「是真司直也。」然密銜之。及破張嵊，乃求浚以害之。

柳敬禮，開府儀同三司慶遠之孫。父津，太子詹事。敬禮與兄仲禮，皆少以勇烈知名。起家著作佐郎，稍遷扶風太守。侯景渡江，敬禮率馬步三千赴援，至都，據青溪埭，與景頻戰，恒先登陷陳，甚著威名。臺城沒，敬禮與仲禮俱見於景，景遣仲禮經略上流，留敬禮為質，以為護軍。景餞仲禮於後渚，敬禮密謂仲禮曰：「景今來會，敬禮抱之，兄拔佩刀，便可斫殺，敬禮死亦無所恨。」仲禮壯其言，許之。及酒數行，敬禮目仲禮，仲禮見備衞嚴，不敢動，計遂不果。會景征晉熙，敬禮與南康王會理共謀襲其城，剋期將發，建安侯蕭賁知而告之，遂遇害。

史臣曰：若夫義重於生，前典垂誥，斯蓋先哲之所貴也。故孟子稱生者我所欲，義亦我所欲，二事必不可兼得，寧捨生而取義。至如張嵊二三子之徒，捐軀殉節，赴死如歸，英風勁氣，籠罩今古，君子知梁代之有忠臣焉。

## 梁書‧卷四十四 列傳第三十八

 太宗十一王　世祖二子

太宗王皇后生哀太子大器，南郡王大連；陳淑容生尋陽王大心；左夫人生南海王大臨，安陸王大春；謝夫人生瀏陽公大雅；張夫人生新興王大莊；包昭華生西陽王大鈞；范夫人生武寧王大威；褚脩華生建平王大球；陳夫人生義安王大昕；朱夫人生綏建王大摯。自餘諸子，本書不載。

尋陽王大心字仁恕。幼而聦朗，善屬文。中大通四年，以皇孫封當陽公，邑一千五百戶。大同元年，出為使持節、都督郢南北司定新五州諸軍事、輕車將軍、郢州刺史。時年十三，太宗以其幼，恐未達民情，戒之曰：「事無大小，悉委行事，纖毫不須措懷。」大心雖不親州務，發言每合於理，衆皆驚服。七年，徵為侍中、兼石頭戍軍事。太清元年，出為雲麾將軍、江州刺史。二年，侯景寇京邑，大心招集士卒，遠近歸之，衆至數萬，與上流諸軍赴援宮闕。三年，城陷，上甲侯蕭韶南奔，宣密詔，加散騎常侍，進號平南將軍。大寶元年，封尋陽王，邑二千戶。

初，歷陽太守莊鐵以城降侯景，既而又奉其母來奔，大心以鐵舊將，厚為其禮，軍旅之事悉以委之，仍以為豫章內史。侯景數遣軍西上寇抄，大心輒令鐵擊破之，賊不能進。時鄱陽王範率衆棄合肥，屯于柵口，待援兵總集，欲俱進。大心聞之，遣要範西上，以湓城處之，廩饋甚厚，與戮力共除禍難。會莊鐵據豫章反，大心令中兵參軍韋約等將軍擊之，鐵敗績，又乞降。鄱陽世子嗣先與鐵遊處，因稱其人才略從橫，且舊將也，欲舉大事，當資其力，若降江州，必不全其首領，嗣請援之。範從之，乃遣將侯瑱率精甲五千往救鐵，夜襲破韋約等營。大心聞之大懼，於是二藩舋起，人心離貳。景將任約略地至于湓城，大心遣司馬韋質拒戰，敗績。時帳下猶有勇士千餘人，咸說曰：「既無糧儲，難以守固，若輕騎往建州，以圖後舉，策之上者也。」大心未決，其母陳淑容曰：「即日聖御年尊，儲宮萬福，汝久奉違顏色，不念拜謁闕庭，且吾已老，而欲遠涉險路，糧儲不給，豈謂孝子，吾終不行。」因撫胷慟哭，大心乃止。遂與約和。二年秋，遇害，時年二十九。

南海王大臨字仁宣。大同二年，封寧國縣公，邑一千五百戶。少而敏慧。年十一，遭左夫人憂，哭泣毀瘠，以孝聞。後入國學，明經射策甲科，拜中書侍郎，遷給事黃門侍郎。十一年，為長兼侍中。出為輕車將軍、琅邪彭城二郡太守。侯景亂，為使持節、宣惠將軍，屯新亭。俄又徵還，屯端門，都督城南諸軍事。時議者皆勸收外財物，擬供賞賜，大臨獨曰：「物乃賞士，而牛可犒軍。」命取牛，得千餘頭，城內賴以饗士。大寶元年，封南海郡王，邑二千戶。出為使持節、都督揚南徐二州諸軍事、安南將軍、揚州刺史。又除安東將軍、吳郡太守。時張彪起義於會稽，吳人陸令公、頴川庾孟卿等勸大臨走投彪。大臨曰：「彪若成功，不資我力；如其撓敗，以我說焉，不可往也。」二年秋，遇害于郡，時年二十五。

南郡王大連字仁靖。少俊爽，能屬文，舉止風流，雅有巧思，妙達音樂，兼善丹青。大同二年，封臨城縣公，邑一千五百戶。七年，與南海王俱入國學，射策甲科，拜中書侍郎。十年，高祖幸朱方，大連與兄大臨並從。高祖問曰：「汝等習騎不？」對曰：「臣等未奉詔，不敢輒習。」敕各給馬試之，大連兄弟據鞍往還，各得馳驟之節，高祖大悅，即賜所乘馬。及為啟謝，詞又甚美。高祖佗日謂太宗曰：「昨見大臨、大連，風韻可愛，足以慰吾老年。」遷給事黃門侍郎，轉侍中，尋兼石頭戍軍事。太清元年，出為使持節、輕車將軍、東揚州刺史。侯景入寇京師，大連率衆四萬來赴。及臺城沒，援軍散，復還揚州。三年，會稽山賊田領羣聚黨數萬來攻，大連命中兵參軍張彪擊斬之。大寶元年，封為南郡王，邑二千戶。景仍遣其將趙伯超、劉神茂來討，大連設備以待之。會將留異以城應賊，大連棄城走，至信安，為賊所獲。侯景以為輕車將軍、行揚州事，遷平南將軍、江州刺史。大連既迫寇手，恒思逃竄，乃與賊約曰：「軍民之事，吾不預焉，候我存亡，但聽鍾響。」欲簡與相見，因得亡逸，賊亦信之，事未果。二年秋，遇害，時年二十五。

安陸王大春字仁經。少博涉書記。天性孝謹，體貌瓌偉，腰帶十圍。大同六年，封西豐縣公，邑一千五百戶。拜中書侍郎。後為寧遠將軍，知石頭戍軍事。侯景內寇，大春奔京口，隨邵陵王入援，戰于鍾山，為賊所獲。京城既陷，大寶元年，封安陸郡王，邑二千戶。出為使持節、雲麾將軍、東揚州刺史。二年秋，遇害，時年二十二。

瀏陽公大雅字仁風。大同九年，封瀏陽縣公，邑一千五百戶。少聦警，美姿儀，特為高祖所愛。太清三年，京城陷，賊已乘城，大雅猶命左右格戰，賊至漸衆，乃自縋而下。因發憤感疾，薨，時年十七。

新興王大莊字仁禮。大同九年，封高唐縣公，邑一千五百戶。大寶元年，封新興郡王，邑二千戶。出為使持節、都督南徐州諸軍事、宣毅將軍、南徐州刺史。二年秋，遇害，時年十八。

西陽王大鈞字仁輔。性厚重，不妄戲弄。年七歲，高祖嘗問讀何書，對曰「學詩」。因命諷誦，音韻清雅，高祖因賜王羲之書一卷。大寶元年，封西陽郡王，邑二千戶。出為宣惠將軍、丹陽尹。二年，監揚州，將軍如故。至秋遇害，時年十三。

武寧王大威字仁容。美風儀，眉目如畫。大寶元年，封武寧郡王，邑二千戶。二年，出為信威將軍、丹陽尹。其年秋遇害，時年十三。

建平王大球字仁珽。大寶元年，封建平郡王，邑二千戶。性明慧夙成。初，侯景圍京城，高祖素歸心釋教，每發誓願，恒云「若有衆生應受諸苦，悉衍身代當。」時大球年甫七歲，聞而驚謂母曰：「官家尚爾，兒安敢辭。」乃六時禮佛，亦云「凡有衆生應獲苦報，悉大球代受。」其早慧如此。二年，出為輕車將軍、兼石頭戍軍事。其年秋遇害，時年十一。

義安王大昕字仁朗。年四歲，母陳夫人卒，便哀慕毀顇，有若成人。及高祖崩，大昕奉慰太宗，嗚咽不能自勝，左右見之，莫不掩泣。大寶元年，封義安郡王，邑二千戶。二年，出為寧遠將軍、琅邪彭城二郡太守，未之鎮，遇害，時年十一。

綏建王大摯字仁瑛。幼雄壯有膽氣，及京城陷，乃歎曰：「大丈夫會當滅虜屬。」嬭媼驚，掩其口曰：「勿妄言，禍將及。」大摯笑曰：「禍至非由此言。」大寶元年，封綏建郡王，邑二千戶。二年，為寧遠將軍，遇害，時年十歲。

世祖諸男：徐妃生忠壯世子方等；王夫人生貞惠世子方諸；其愍懷太子方矩，本書不載所生，別有傳；夏賢妃生敬皇帝。自餘諸子，並本書無傳。

忠壯世子方等字實相，世祖長子也。母曰徐妃。少聦敏，有俊才，善騎射，尤長巧思。性愛林泉，特好散逸。嘗著論曰：「人生處世，如白駒過隙耳。一壺之酒，足以養性；一簞之食，足以怡形。生在蓬蒿，死葬溝壑，瓦棺石槨，何以異茲？吾嘗夢為魚，因化為鳥。當其夢也，何樂如之，及其覺也，何憂斯類，良由吾之不及魚鳥者遠矣。故魚鳥飛浮，任其志性，吾之進退，恒存掌握，舉手懼觸，搖足恐墮。若使吾終得與魚鳥同遊，則去人間如脫屣耳。」初，徐妃以嫉妬失寵，方等意不自安，世祖聞之，又忌方等，方等益懼，故述論以申其志焉。

會高祖欲見諸王長子，世祖遣方等入侍，方等欣然升舟，冀免憂辱。行至繇水，值侯景亂，世祖召之，方等啟曰：「昔申生不愛其死，方等豈顧其生。」世祖省書歎息，知無還意，乃配步騎一萬，使援京都。賊每來攻，方等必身當矢石。宮城陷，方等歸荊州，收集士馬，甚得衆和，世祖始歎其能。方等又勸修築城柵，以備不虞。既成，樓雉相望，周回七十餘里。世祖觀之甚悅，入謂徐妃曰：「若更有一子如此，吾復何憂。」徐妃不答，垂泣而退。世祖忿之，因疏其穢行，牓于大閤。方等入見，益以自危。時河東王為湘州刺史，不受督府之令，方等乃乞征之，世祖許焉，拜為都督，令帥精卒二萬南討。方等臨行，謂所親曰：「吾此段出征，必死無二；死而獲所，吾豈愛生。」及至麻溪，河東王率軍逆戰，方等擊之，軍敗，遂溺死，時年二十二。世祖聞之，不以為慼。後追思其才，贈侍中、中軍將軍、揚州刺史。謚曰忠壯世子。并為招魂以哀之。

方等注范曄後漢書，未就。所撰三十國春秋及靜住子，行於世。

貞惠世子方諸字智相，世祖第二子。母王夫人。幼聦警博學，明老、易，善談玄，風采清越，辭辯鋒生，特為世祖所愛，母王氏又有寵。及方等敗沒，世祖謂之曰：「不有所廢，其何以興。」因拜為中撫軍以自副，又出為郢州刺史，鎮江夏，以鮑泉為行事，防遏下流。時世祖遣徐文盛督衆軍，與侯景將任約相持未決，方諸恃文盛在近，不恤軍政，日與鮑泉蒲酒為樂。侯景知之，乃遣其將宋子仙率輕騎數百，從間道襲之。屬風雨晦冥，子仙至，百姓奔告，方諸與鮑泉猶不信，曰「徐文盛大軍在下，虜安得來？」始命閉門，賊騎已入，城遂陷，子仙執方諸以歸。王僧辯軍至蔡洲，景遂害之。世祖追贈侍中、大將軍。謚曰貞惠世子。

史臣曰：太宗、世祖諸子，雖開土宇，運屬亂離，既拘寇賊，多殞非命。吁！可嗟矣。

## 梁書‧卷四十五 列傳第三十九

 王僧辯

王僧辯字君才，右衞將軍神念之子也。以天監中隨父來奔。起家為湘東王國左常侍。王為丹陽尹，轉府行參軍。王出守會稽，兼中兵參軍事。王為荊州，仍除中兵，在限內。時武寧郡反，王命僧辯討平之。遷貞威將軍、武寧太守。尋遷振遠將軍、廣平太守，秩滿，還為王府中錄事，參軍如故。王被徵為護軍，僧辯兼府司馬。王為江州，仍除雲騎將軍司馬，守湓城。俄監安陸郡，無幾而還。尋為新蔡太守，猶帶司馬，將軍如故。王除荊州，為貞毅將軍府諮議參軍事，賜食千人，代柳仲禮為竟陵太守，改號雄信將軍。

屬侯景反，王命僧辯假節，總督舟師一萬，兼糧饋赴援。纔至京都，宮城陷沒，天子蒙塵。僧辯與柳仲禮兄弟及趙伯超等，先屈膝於景，然後入朝。景悉收其軍實，而厚加綏撫。未幾，遣僧辯歸于竟陵，於是倍道兼行，西就世祖。世祖承制，以僧辯為領軍將軍。

及荊、湘疑貳，軍師失律，世祖又命僧辯及鮑泉統軍討之，分給兵糧，剋日就道。時僧辯以竟陵部下猶未盡來，意欲待集，然後上頓。謂鮑泉曰：「我與君俱受命南討，而軍容若此，計將安之？」泉曰：「既稟廟算，驅率驍勇，事等沃雪，何所多慮。」僧辯曰：「不然。君之所言，故是文士之常談耳。河東少有武幹，兵刃又強，新破軍師，養銳待敵，自非精兵一萬，不足以制之。我竟陵甲士，數經行陣，已遣召之，不久當及。雖期日有限，猶可重申，欲與卿共入言之，望相佐也。」泉曰：「成敗之舉，繫此一行，遲速之宜，終當仰聽。」世祖性嚴忌，微聞其言，以為遷延不肯去，稍已含怒。及僧辯將入，謂泉曰：「我先發言，君可見係。」泉又許之。及見世祖，世祖迎問曰：「卿已辦乎？何日當發？」僧辯具對如向所言。世祖大怒，按劔厲聲曰：「卿憚行邪！」因起入內。泉震怖失色，竟不敢言。須臾，遣左右數十人收僧辯。既至，謂曰：「卿拒命不行，是欲同賊，今唯有死耳。」僧辯對曰：「僧辯食祿既深，憂責實重，今日就戮，豈敢懷恨；但恨不見老母。」世祖因斫之，中其左髀，流血至地。僧辯悶絕，久之方蘇。即送付廷尉，并收其子姪，並皆繫之。會岳陽王軍襲江陵，人情搔擾，未知其備，世祖遣左右往獄，問計於僧辯，僧辯具陳方略，登即赦為城內都督。俄而岳陽奔退，而鮑泉力不能剋長沙，世祖乃命僧辯代之。數泉以十罪，遣舍人羅重歡領齋仗三百人，與僧辯俱發。既至，遣通泉云：「羅舍人被令，送王竟陵來。」泉甚愕然，顧左右曰：「得王竟陵助我經略，賊不足平。」俄而重歡齎令書先入，僧辯從齋仗繼進，泉方拂席，坐而待之。僧辯既入，背泉而坐，曰：「鮑郎，卿有罪，令旨使我鎖卿，勿以故意見待。」因語重歡出令，泉即下地，鎖于床側。僧辯仍部分將帥，并力攻圍，遂平湘土。

還復領軍將軍。侯景浮江西寇，軍次夏首，僧辯為大都督，率巴州刺史淳于量、定州刺史杜龕、宜州刺史王琳、郴州刺史裴之橫等，俱赴西陽。軍次巴陵，聞郢州已沒，僧辯因據巴陵城。世祖乃命羅州刺史徐嗣徽、武州刺史杜崱並會僧辯于巴陵。景既陷郢城，兵衆益廣，徒黨甚銳，將進寇荊州。乃使偽儀同丁和統兵五千守江夏，大將宋子仙前驅一萬造巴陵，景悉凶徒水步繼進，於是緣江戍邏，望風請服，賊拓邏至于隱磯。僧辯悉上江渚米糧，並沉公私船於水。及賊前鋒次江口，僧辯乃分命衆軍，乘城固守，偃旗臥鼓，安若無人。翌日，賊衆濟江，輕騎至城下，問：「城內是誰？」答曰：「是王領軍。」賊曰：「語王領軍，事勢如此，何不早降？」僧辯使人答曰：「大軍但向荊州，此城自當非礙。僧辯百口在人掌握，豈得便降。」賊騎既去，俄爾又來，曰：「我王已至，王領軍何為不出與王相見邪？」僧辯不答。頃之，又執王珣等至于城下，珣為書誘說城內。景帥船艦並集北寺，又分入港中，登岸治道，廣設氊屋，耀軍城東隴上，芟除草芿，開八道向城，遣五千兔頭肉薄苦攻。城內同時鼓譟，矢石雨下，殺賊既多，賊乃引退，世祖又命平北將軍胡僧祐率兵下援僧辯。是日，賊復攻巴陵，水步十處，鳴鼓吹脣，肉薄斫上。城上放木擲火爨礨石，殺傷甚多。午後賊退，乃更起長柵繞城，大列舸艦，以樓船攻水城西南角；又遣人渡洲岸，引牂柯推蝦蟆車填塹，引障車臨城，二日方止。賊又於艦上豎木桔槔，聚茅置火，以燒水柵，風勢不利，自焚而退。既頻戰挫衂，賊帥任約又為陸法和所擒，景乃燒營夜遁，旋軍夏首。世祖策勳行賞，以僧辯為征東將軍、開府儀同三司、江州刺史，封長寧縣公。

於是世祖命僧辯即率巴陵諸軍，沿流討景。師次郢城，步攻魯山。魯山城主支化仁，景之騎將也，率其黨力戰，衆軍大破之，化仁乃降。僧辯仍督諸軍渡江攻郢，即入羅城。宋子仙蟻聚金城拒守，攻之未剋。子仙使其黨時靈護率衆三千，開門出戰，僧辯又大破之，生擒靈護，斬首千級。子仙衆退據倉門，帶江阻險，衆軍攻之，頻戰不剋。景既聞魯山已沒，郢鎮復失羅城，乃率餘衆倍道歸建業。子仙等困蹙，計無所之，乞輸郢城，身還就景。僧辯偽許之，命給船百艘，以老其意。子仙謂為信然，浮舟將發，僧辯命杜龕率精勇千人攀堞而上，同時鼓譟，掩至倉門。水軍主宋遙率樓船，暗江四面雲合，子仙行戰行走，至于白楊浦，乃大破之，生擒子仙送江陵。即率諸軍進師九水。賊偽儀同范希榮、盧暉略尚據湓城，及僧辯軍至，希榮等因挾江州刺史臨城公棄城奔走。世祖加僧辯侍中、尚書令、征東大將軍，給鼓吹一部。仍令僧辯且頓江州，須衆軍齊集，得時更進。

頃之，世祖命江州衆軍悉同大舉，僧辯乃表皇帝凶問，告于江陵。仍率大將百餘人，連名勸世祖即位；將欲進軍，又重奉表。雖未見從，並蒙優答。事見本紀。

僧辯於是發自江州，直指建業，乃先命南兗州刺史侯瑱率銳卒輕舸，襲南陵、鵲頭等戍，至即剋之。先是，陳霸先率衆五萬出自南江，前軍五千行至湓口。霸先倜儻多謀策，名蓋僧辯，僧辯畏之。既至湓口，與僧辯會于白茅洲，登壇盟誓，霸先為其文曰：「賊臣侯景，凶羯小胡，逆天無狀，構造姦惡，違背我恩義，破掠我國家，毒害我生民，移毀我社廟。我高祖武皇帝靈聖聦明，光宅天下，劬勞兆庶，亭育萬民，如我考妣，五十所載。哀景以窮見歸，全景將戮之首，置景要害之地，崇景非次之榮。我高祖於景何薄？我百姓於景何怨？而景長戟強弩，陵蹙朝廷，鋸牙郊甸，殘食含靈，刳肝斮趾，不懕其快，曝骨焚尸，不謂為酷。高祖菲食卑宮，春秋九十，屈志凝威，憤終賊手。大行皇帝溫嚴恭默，丕守鴻名，於景何有，復加忍毒。皇枝繈抱已上，緦功以還，窮刀極俎，既屠且鱠。豈有率土之濱，謂為王臣，食人之禾，飲人之水，忍聞此痛，而不悼心？況臣僧辯，臣霸先等，荷稱國藩湘東王臣繹泣血銜哀之寄，摩頂至足之恩，世受先朝之德，身當將帥之任，而不能瀝膽抽腸，共誅姦逆，雪天地之痛，報君父之仇，則不可以稟靈含識，戴天履地。今日相國至孝玄感，靈武斯發，已破賊徒，獲其元帥，止餘景身，尚在京邑。臣僧辯與臣霸先協和將帥，同心共契，必誅凶豎，尊奉相國，嗣膺鴻業，以主郊祭。前途若有一功，獲一賞，臣僧辯等不推己讓物，先身帥衆，則天地宗廟百神之靈，共誅共責。臣僧辯、臣霸先同心共事，不相欺負，若有違戾，明神殛之。」於是升壇歃血，共讀盟文，皆淚下霑襟，辭色慷慨。

 及王師次于南州，賊帥侯子鑒等率步騎萬餘人於岸挑戰，又以鵃䑠千艘並載土，兩邊悉八十棹，棹手皆越人，去來趣襲，捷過風電。僧辯乃麾細船，皆令退縮，悉使大艦夾泊兩岸。賊謂水軍欲退，爭出趨之，衆軍乃棹大艦，截其歸路，鼓譟大呼，合戰中江，賊悉赴水。僧辯即督諸軍沿流而下，進軍于石頭之斗城，作連營以逼賊。賊乃橫嶺上築五城拒守，侯景自出，與王師大戰於石頭城北。霸先謂僧辯曰：「醜虜遊魂，貫盈已稔，逋誅送死，欲為一決，我衆賊寡，宜分其勢。」即遣強弩二千張攻賊西面兩城，仍使結陣以當賊，僧辯在後麾軍而進，復大破之。盧暉略聞景戰敗，以石頭城降，僧辯引軍入據之。景之退也，北走朱方，於是景散兵走告僧辯，僧辯令衆將入據臺城。其夜，軍人採梠失火，燒太極殿及東西堂等。時軍人鹵掠京邑，剝剔士庶，民為其執縛者，袒衣不免。盡驅逼居民以求購贖，自石頭至于東城，緣淮號叫之聲震響京邑，於是百姓失望。

僧辯命侯瑱、裴之橫率精甲五千，東入討景。僧辯收賊黨王偉等二十餘人，送于江陵。偽行臺趙伯超自吳松江降於侯瑱，瑱時送至僧辯，僧辯謂伯超曰：「趙公，卿荷國重恩，遂復同逆。今日之事，將欲何如？」因命送江陵。伯超既出，僧辯顧坐客曰：「朝廷昔唯知有趙伯超耳，豈識王僧辯。社稷既傾，為我所復，人之興廢，亦復何常。」賔客皆前稱歎功德。僧辯瞿然，乃謬答曰：「此乃聖上之威德，羣帥之用命。老夫雖濫居戎首，何力之有焉。」於是逆寇悉平，京都剋定。

世祖即帝位，以僧辯功，進授鎮衞將軍、司徒，加班劔二十人，改封永寧郡公，食邑五千戶，侍中、尚書令、鼓吹並如故。

是後湘州賊陸納等攻破衡州刺史丁道貴於淥口，盡收其軍實；李洪雅又自零陵率衆出空靈灘，稱助討納。朝廷未達其心，深以為慮，乃遣中書舍人羅重歡徵僧辯上就驃騎將軍宜豐侯循南征。僧辯因督杜崱等衆軍，發于建業，師次巴陵，詔僧辯為都督東上諸軍事，霸先為都督西上諸軍事。先時霸先讓都督於僧辯，僧辯不受，故世祖分為東西都督，而俱南討焉。時納等下據車輪，夾岸為城，前斷水勢，士卒驍猛，皆百戰之餘，僧辯憚之，不與輕進，於是稍作連城以逼賊。賊見不敢交鋒，並懷懈怠。僧辯因其無備，命諸軍水步攻之，親執旗鼓，以誡進止。於是諸軍競出，大戰於車輪，與驃騎循并力苦攻，陷其二城。賊大敗，步走歸保長沙，驅逼居民，入城拒守。僧辯追躡，乃命築壘圍之，悉令諸軍廣建圍柵，僧辯出坐壟上而自臨視。賊望識僧辯，知不設備，賊黨吳藏、李賢明等乃率銳卒千人，開門掩出，蒙楯直進，逕趨僧辯。時杜崱、杜龕並侍左右，帶甲衞者止百餘人，因下遣人與賊交戰。李賢明乘鎧馬，從者十騎，大呼衝突，僧辯尚據胡床，不為之動，於是指揮勇敢，遂獲賢明，因即斬之。賊乃退歸城內。初，陸納阻兵內逆，以王琳為辭，云「朝廷若放王琳，納等自當降伏」。于時衆軍並進，未之許也。而武陵王擁衆上流，內外駭懼，世祖乃遣琳和解之。至是湘州平。僧辯旋于江陵，因被詔會衆軍西討，督舟師二萬，輿駕出天居寺餞行。俄而武陵敗績，僧辯自枝江班師于江陵，旋鎮建業。

是月，居少時，復回江陵。齊主高洋遣郭元建率衆二萬，大列舟艦於合肥，將謀襲建業，又遣其大將邢景遠、步大汗薩、東方老等率衆繼之。時陳霸先鎮建康，既聞此事，馳報江陵，世祖即詔僧辯次于姑熟，即留鎮焉。先命豫州刺史侯瑱率精甲三千人築壘於東關，以拒北寇，徵吳郡太守張彪、吳興太守裴之橫會瑱於關，因與北軍戰，大敗之，僧辯率衆軍振旅于建業。承聖三年二月甲辰，詔曰：「贊俊遂賢，稱于秦典；自上安下，聞之漢制。所以仰協台曜，俯佐弘圖。使持節、侍中、司徒、尚書令、都督揚南徐東揚三州諸軍事、鎮衞將軍、揚州刺史、永寧郡開國公僧辯，器宇凝深，風格詳遠，行為士則，言表身文，學貫九流，武該七略。頃歲征討，自西徂東，師不疲勞，民無怨讟，王業艱難，實兼夷險。宜其燮此中台，膺茲上將；寄之經野，匡我朝猷。加太尉、車騎大將軍，餘悉如故。」

頃之，丁母太夫人憂，世祖遣侍中謁者監護喪事，策謚曰貞敬太夫人。夫人姓魏氏。神念以天監初董率徒衆據東關，退保合肥漅湖西，因娶以為室，生僧辯。性甚安和，善於綏接，家門內外莫不懷之。初，僧辯下獄，夫人流淚徒行，將入謝罪，世祖不與相見。時貞惠世子有寵於世祖，軍國大事多關領焉。夫人詣閤，自陳無訓，涕泗嗚咽，衆並憐之。及僧辯免出，夫人深相責勵，辭色俱嚴，云：「人之事君，惟須忠烈，非但保祐當世，亦乃慶流子孫。」及僧辯剋復舊京，功蓋天下，夫人恒自謙損，不以富貴驕物。朝野咸共稱之，謂為明哲婦人也。及既薨殞，甚見愍悼。且以僧辯勳業隆重，故喪禮加焉。靈柩將歸建康，又遣謁者至舟渚弔祭。命尚書左僕射王裒為其文曰：「維爾世基武子，族懋陽元，金相比映，玉德齊溫。既稱女則，兼循婦言。書圖鏡覽，辭章討論。教貽俎豆，訓及平原。楚發將兵，孟軻成德，盡忠資敬，自家刑國。顯允其儀，惟民之則。爰命師旅，既脩我戎；補茲袞職，奄有龜蒙。母由子貴，亶爾斯崇。嘉命允集，寵章所隆。居高能降，處貴思沖。慶資善始，榮兼令終。崦嵫既夕，蒹葭早秋，奔駟難返，衝濤詎留。背龍門而西顧，過夏首而東浮。越三宮之遐岳，經三江之派流。鬱鬱增嶺，浮雲蔽虧。滔滔江漢，逝者如斯。銘旌故旐，宇毀遺碑。即虛舟而設奠，想徂魂之有知。嗚呼哀哉！」

其年十月，西魏相宇文黑泰遣兵及岳陽王衆合五萬，將襲江陵，世祖遣主書李膺徵僧辯於建業，為大都督、荊州刺史。別敕僧辯云：「黑泰背盟，忽便舉斧。國家猛將多在下流，荊陝之衆悉非勁勇。公宜率貔虎，星言就路，倍道兼行，赴倒懸也。」僧辯因命豫州刺史侯瑱等為前軍，兗州刺史杜僧明等為後軍。處分既畢，乃謂膺云：「泰兵驍猛，難與爭銳，衆軍若集，吾便直指漢江，截其後路。凡千里饋糧，尚有飢色；況賊越數千里者乎？此孫臏剋龐涓時也。」俄而京城陷沒，宮車晏駕。及敬帝初即梁主位，僧辯預樹立之功，承制進驃騎大將軍、中書監、都督中外諸軍事、錄尚書，與陳霸先參謀討伐。

時齊主高洋又欲納貞陽侯淵明以為梁嗣，因與僧辯書曰：「梁國不造，禍難相仍。侯景傾蕩建業，武陵彎弓巴漢。卿志格玄穹，精貫白日，戮力齊心，芟夷逆醜。凡在有情，莫不嗟尚；況我鄰國，緝事言前。而西寇承間，復相掩襲，梁主不能固守江陵，殞身宗祏，王師未及，便已降敗，士民小大，皆畢寇虜，乃眷南顧，憤歎盈懷。卿臣子之情，念當鯁裂。如聞權立支子，號令江陰，年甫十餘，極為沖藐，梁釁未已，負荷諒難。祭則衞君，政由寗氏。幹弱枝強，終古所忌。朕以天下為家，大道濟物。以梁國淪滅，有懷舊好，存亡拯墜，義在今辰，扶危嗣事，非長伊德。彼貞陽侯，梁武猶子；長沙之胤，以年以望，堪保金陵，故置為梁主，納於彼國。便詔上黨王渙總攝羣將，扶送江表，雷動風馳，助掃冤逆。清河王岳，前救荊城，軍度安陸，既不相及，憤惋良深。恐及西寇乘流，復躡江左，今轉次漢口，與陸居士相會。卿宜協我良規，厲彼羣帥，部分舟艫，迎接今王，鳩勒勁勇，并心一力。西羌烏合，本非勍寇，直是湘東怯弱，致此淪胥。今者之師，何往不剋，善建良圖，副朕所望也。」

貞陽承齊遣送，將屆壽陽。貞陽前後頻與僧辯書，論還國繼統之意，僧辯不納。及貞陽、高渙至于東關，散騎常侍裴之橫率衆拒戰，敗績，僧辯因遂謀納貞陽，仍定君臣之禮。啟曰：「自秦兵寇陝，臣便營赴援，纔及下船，荊城陷沒，即遣劉周入國，具表丹誠，左右勳豪初並同契。周既多時不還，人情疑阻；比冊降中使，復遣諸處詢謀，物論參差，未甚決定。始得侯瑱信，示西寇權景宣書，令以真跡上呈。觀視將帥，恣欲同泰，若一朝仰違大國，臣不辭灰粉，悲梁祚永絕中興。伏願陛下便事濟江，仰藉皇齊之威，憑陛下至聖之略，樹君以長，雪報可期，社稷再輝，死且非吝。請押別使曹沖馳表齊都，續啟事以聞，伏遲拜奉在促。」貞陽答曰：「姜暠至，枉示具公忠義之懷。家國喪亂，于今積年。三后蒙塵，四海騰沸。天命元輔，匡救本朝。弘濟艱難，建我宗祏。至於丘園板築，尚想來儀，公室皇枝，豈不虛遲，聞孤還國，理會高懷，但近再命行人，或不宣具。公既詢謀卿士，訪逮藩維，沿泝往來，理淹旬月，使乎屆止，殊副所期。便是再立我蕭宗，重興我梁國，億兆黎庶，咸蒙此恩，社稷宗祧，曾不相愧。近軍次東關，頻遣信裴之橫處，示其可否。答對驕凶，殊駭聞矚。上黨王陳兵見衞，欲敘安危，無識之徒，忽然逆戰，前旌未舉，即自披猖，驚悼之情，彌以傷惻。上黨王深自矜嗟，不傳首級，更蒙封樹，飾棺厚殯，務從優禮，齊朝大德，信感神民。方仰藉皇威，敬憑元宰，討逆賊於咸陽，誅叛子於雲夢，同心協力，克定邦家。覽所示權景宣書，上流諸將本有忠略，棄親向讎，庶當不爾，防奸定亂，終在於公。今且頓東關，更待來信，未知水陸何處見迎。夫建國立君，布在方策，入盟出質，有自來矣。若公之忠節，上感蒼旻，羣帥同謀，必匪攜貳，則齊師反旆，義不陵江，如致爽言，誓以無克。韜旗側席，遲復行人。曹沖奉表齊都，即押送也。渭橋之下，惟遲敘言；汜水之陽，預有號懼。」

 僧辯又重啟曰：「員外常侍姜暠還，奉敕伏具動止。大齊仁義之風，曲被鄰國，卹災救難，申此大猷，皇家枝戚，莫不榮荷，江東冠冕，俱知憑賴。今歃不忘信，信實由衷，謹遣臣第七息顯，顯所生劉并弟子世珍，往彼充質；仍遣左民尚書周弘正至歷陽奉迎。艫舳浮江，俟一龍之渡；清宮丹陛，候六傳之入。萬國傾心，同榮晉文之反；三善克宣，方流宋昌之議。國祚既隆，社稷有奉。則羣臣竭節，報厚施于大齊，戮力展愚，效忠誠於陛下。今遣吏部尚書王通奉啟以聞。」僧辯因求以敬帝為皇太子。貞陽又答曰：「王尚書通至，復枉示，知欲遣賢弟世珍以表誠質，具悉憂國之懷。復以庭中玉樹，掌內明珠，無累胸懷，志在匡救，豈非劬勞我社稷，弘濟我邦家，慙歎之懷，用忘興寢。晉安王東京貽厥之重，西都繼體之賢，嗣守皇家，寧非民望。但世道喪亂，宜立長君，以其蒙孽，難可承業。成、昭之德，自古希儔；沖、質之危，何代無此。孤身當否運，志不圖生。忽荷不世之恩，仍致非常之舉。自惟虛薄，兢懼已深。若建承華，本歸皇冑；心口相誓，惟擬晉安。如或虛言，神明所殛。覽令所示，深遂本懷。戢慰之情，無寄言象。但公憂勞之重，既稟齊恩；忠義之情，復及梁貳。華夷兆庶，豈不懷風？宗廟明靈，豈不相感？正爾迴旆，仍向歷陽。所期質累，便望來彼。衆軍不渡，已著盟書。斯則大齊聖主之恩規，上黨英王之然諾，得原失信，終不為也。惟遲相見，使在不賒。鄉國非遙，觸目號咽。」

 僧辯使送質于鄴。貞陽求渡衞士三千，僧辯慮其為變，止受散卒千人而已，并遣龍舟法駕往迎。貞陽濟江之日，僧辯擁楫中流，不敢就岸，後乃同會于江寧浦。

  貞陽既踐偽位，仍授僧辯大司馬、領太子太傅、揚州牧，餘悉如故。陳霸先時為司空、南徐州刺史，惡其翻覆，與諸將議，因自京口舉兵十萬，水陸俱至，襲于建康。於是水軍到，僧辯常處于石頭城，是日正視事，軍人已踰城北而入，南門又馳白有兵來。僧辯與其子頠遽走出閤，左右心腹尚數十人。衆軍悉至，僧辯計無所出，乃據南門樓乞命拜請。霸先因命縱火焚之，方共頠下就執。霸先曰：「我有何辜，公欲與齊師賜討。」又曰：「何意全無防備。」僧辯曰：「委公北門，何謂無備。」爾夜斬之。

長子顗，承聖初歷官至侍中。初，僧辯平建業，遣霸先守京口，都無備防，顗屢以為言，僧辯不聽，竟及於禍。西魏寇江陵，世祖遣顗督城內諸軍事。荊城陷，顗隨王琳入齊，為竟陵郡守。齊遣琳鎮壽春，將圖江左，陳既平淮南，執琳殺之。顗聞琳死，乃出郡城南，登高冢上號哭，一慟而絕。

顗弟頒，少有志節，恒隨從世祖，及荊城陷覆，沒于西魏。

史臣曰：自侯景寇逆，世祖據有上游，以全楚之兵委僧辯將率之任，及剋平禍亂，功亦著焉，在乎策勳，當上台之賞。敬帝以高祖貽厥之重，世祖繼體之尊，洎渚宮淪覆，理膺寶祚。僧辯位當將相，義存伊、霍；乃受脅齊師，傍立支庶。苟欲行夫忠義，何忠義之遠矣。樹國之道既虧，謀身之計不足，自致殲滅，悲矣！

## 梁書‧卷四十六 列傳第四十

 胡僧祐　徐文盛　杜崱兄岸　弟幼安　兄子龕　陰子春

胡僧祐字願果，南陽冠軍人。少勇決，有武幹。仕魏至銀青光祿大夫，以大通二年歸國，頻上封事，高祖器之，拜假節、超武將軍、文德主帥，使戍項城。城陷，復沒于魏。中大通元年，陳慶之送魏北海王元顥入洛陽，僧祐又得還國，除南天水、天門二郡太守，有善政。性好讀書，不解緝綴，然每在公宴，必彊賦詩，文辭鄙俚，多被謿謔，僧祐怡然自若，謂己實工，矜伐愈甚。

晚事世祖，為鎮西錄事參軍。侯景亂，西沮蠻反，世祖令僧祐討之，使盡誅其渠帥，僧祐諫，忤旨下獄。大寶二年，侯景寇荊陝，圍王僧辯於巴陵，世祖乃引僧祐於獄，拜為假節、武猛將軍，封新市縣侯，令赴援。僧祐將發，謂其子曰：「汝可開兩門，一門擬朱，一門擬白。吉則由朱門，凶則由白門，吾不捷不歸也。」世祖聞而壯之。至楊浦，景遣其將任約率銳卒五千，據白塉，遙以待之。僧祐由別路西上，約謂畏己而退，急追之，及於南安芊口，呼僧祐曰：「吳兒，何為不早降？走何處去。」僧祐不與之言，潛引却，至赤砂亭，會陸法和至，乃與并軍擊約，大破之，擒約送于江陵，侯景聞之遂遁。世祖以僧祐為侍中、領軍將軍，徵還荊州。

承聖二年，進為車騎將軍、開府儀同三司，餘悉如故。西魏寇至，以僧祐為都督城東諸軍事。魏軍四面起攻，百道齊舉，僧祐親當矢石，晝夜督戰，獎勵將士，明於賞罰，衆皆感之，咸為致死，所向摧殄，賊莫敢前。俄而中流矢卒，時年六十三。世祖聞之，馳往臨哭。於是內外惶駭，城遂陷。

徐文盛字道茂，彭城人也。世仕魏為將。父慶之，天監初，率千餘人自北歸款，未至道卒。文盛仍統其衆，稍立功績，高祖甚優寵之。大同末，以為持節、督寧州刺史。先是，州在僻遠，所管羣蠻不識教義，貪欲財賄，劫篡相尋，前後刺史莫能制。文盛推心撫慰，示以威德，夷獠感之，風俗遂改。

太清二年，聞國難，乃召募得數萬人來赴。世祖嘉之，以為持節、散騎常侍、左衞將軍、督梁南秦沙東益巴北巴六州諸軍事、仁威將軍、秦州刺史，授以東討之略。於是文盛督衆軍東下，至武昌，遇侯景將任約，遂與相持久之。世祖又命護軍將軍尹悅、平東將軍杜幼安、巴州刺史王珣等會之，並受文盛節度。擊任約於貝磯，約大敗，退保西陽，文盛進據蘆洲，又與相持。侯景聞之，乃率大衆西上援約，至西陽。文盛不敢戰。諸將咸曰：「景水軍輕進，又甚飢疲，可因此擊之，必大捷。」文盛不許。文盛妻石氏，先在建鄴，至是，景載以還之，文盛深德景，遂密通信使，都無戰心，衆咸憤怨。杜幼安、宋簉等乃率所領獨進，與景戰，大破之，獲其舟艦以歸。會景密遣騎從間道襲陷郢州，軍中兇懼，遂大潰。文盛奔還荊州，世祖仍以為城北面都督。又聚贓污甚多，世祖大怒，下令責之，數其十罪，除其官爵。文盛既失兵權，私懷怨望，世祖聞之，乃以下獄。時任約被擒，與文盛同禁。文盛謂約曰：「汝何不早降，令我至此。」約曰：「門外不見卿馬跡，使我何遽得降。」文盛無以答，遂死獄中。

杜崱，京兆杜陵人也。其先自北歸南，居於雍州之襄陽，子孫因家焉。祖靈啟，齊給事中。父懷寶，少有志節，常邀際會。高祖義師東下，隨南平王偉留鎮襄陽。天監中，稍立功績，官至驍猛將軍、梁州刺史。大同初，魏梁州刺史元羅舉州內附，懷寶復進督華州。值秦州所部武興氐王楊紹反，懷寶擊破之。五年，卒於鎮。崱即懷寶第七子也。幼有志氣，居鄉里以膽勇稱。釋褐廬江驃騎府中兵參軍。世祖臨荊州，仍參幕府，後為新興太守。

太清二年，隨岳陽王來襲荊州，世祖以與之有舊，密邀之，崱乃與兄岸、弟幼安、兄子龕等夜歸于世祖，世祖以為持節、信威將軍、武州刺史。俄遷宣毅將軍，領鎮蠻護軍、武陵內史，枝江縣侯，邑千戶。令隨王僧辯東討侯景。至巴陵，會景來攻，數十日不剋而遁。加侍中、左衞將軍，進爵為公，增邑五百戶。仍隨僧辯追景至石頭，與賊相持橫嶺。及戰，景親率精銳，左右衝突，崱從嶺後橫截之，景乃大敗，東奔晉陵，崱入據城。景平，加散騎常侍、持節、督江州諸軍事、江州刺史，增邑千戶。

是月，齊將邢元建攻秦州刺史嚴超遠於秦郡，王僧辯令崱赴援，陳霸先亦自歐陽來會，與元建大戰於土林，霸先令強弩射，元建衆却，崱因縱兵擊，大破之，斬首萬餘級，生擒千餘人，元建收餘衆而遁。時世祖執王琳於江陵，其長史陸納等遂於長沙反，世祖徵崱與王僧辯討之。承聖二年，及納等戰於車輪，大敗，陷其二壘，納等走保長沙，崱等圍之。後納等降，崱又與王僧辯西討武陵王於硤口，至即破平之。於是旋鎮，遘疾卒。詔曰：「崱，京兆舊姓，元凱苗裔，家傳學業，世載忠貞。自驅傳江渚，政號廉能，推轂淺源，寔聞清靜。奄致殞喪，惻愴于懷。可贈車騎將軍，加鼓吹一部。謚曰武。」

崱兄弟九人，兄嵩、岑、嵸、岌、嶷、巚、岸及弟幼安，並知名當世。

岸字公衡。少有武幹，好從橫之術。太清中，與崱同歸世祖，世祖以為持節、平北將軍、北梁州刺史，封江陵縣侯，邑一千戶。岸因請襲襄陽，世祖許之。岸乃晝夜兼行，先往攻其城，不剋，岳陽至，遂走保其兄巚於南陽，巚時為南陽太守。岳陽尋遣攻陷其城，岸及巚俱遇害。

幼安性至孝，寬厚，雄勇過人。太清中，與兄崱同歸世祖，世祖以為雲麾將軍、西荊州刺史，封華容縣侯，邑一千戶。令與平南將軍王僧辯討河東王譽於長沙，平之。又命率精甲一萬，助左衞將軍徐文盛東討侯景。至貝磯，遇景將任約來逆，遂與戰，大敗之，斬其儀同叱羅子通、湘州刺史趙威方等，傳首江陵。乃進軍大舉，因與景相持。別攻武昌，拔之。景渡蘆洲上流以壓文盛等，幼安與衆軍攻之，景大敗，盡獲其舟艦。會景密遣襲陷郢州，執刺史方諸等以歸，人情大駭，徐文盛由漢口遁歸，衆軍大敗，幼安遂降于景。景殺之，以其多反覆故也。

龕，崱第二兄岑之子。少驍勇，善用兵，亦太清中與諸父同歸世祖，世祖以為持節、忠武將軍、鄖州刺史，廬縣侯，邑一千戶。與叔幼安俱隨王僧辯討河東王，平之。又隨僧辯下，繼徐文盛軍至巴陵，聞侯景襲陷郢州，西上將至，乃與僧辯等守巴陵以待之。景至，圍之數旬，不剋而遁。遷太府卿、安北將軍、督定州諸軍事、定州刺史，加通直散騎常侍，增邑五百戶。仍隨僧辯追景至江夏，圍其城。景將宋子仙棄城遁，龕追至楊浦，生擒之。大寶三年，衆軍至姑熟，景將侯子鑒逆戰，龕與陳霸先、王琳等率精銳擊之，大敗子鑒，遂至于石頭。景親率其黨會戰，龕與衆軍奮擊，大破景，景遂東奔。論功為最，授平東將軍、東揚州刺史，益封一千戶。承聖二年，又與王僧辯討陸納等於長沙，降之。又征武陵王於西陵，亦平之。後江陵陷，齊納貞陽侯以紹梁嗣，以龕為震州刺史、吳興太守。又除鎮南將軍、都督南豫州諸軍事、南豫州刺史、溧陽縣侯，給鼓吹一部；又加散騎常侍、鎮東大將軍。會陳霸先襲陷京師，執王僧辯殺之。龕，僧辯之婿也，為吳興太守，以霸先既非貴素，兵又猥雜，在軍府日，都不以霸先經心，及為本郡，每以法繩其宗門，無所縱捨，霸先銜之切齒。及僧辯敗，龕乃據吳興以距之，遣軍副杜泰攻陳蒨於長城，反為蒨所敗。霸先乃遣將周文育討龕，龕令從弟北叟出距，又為文育所破，走義興，霸先親率衆圍之。會齊將柳達摩等襲京師，霸先恐，遂還與齊人連和。龕聞齊兵還，乃降，遂遇害。

陰子春字幼文，武威姑臧人也。晉義熙末，曾祖襲，隨宋高祖南遷，至南平，因家焉。父智伯，與高祖鄰居，少相友善，嘗入高祖臥內，見有異光成五色，因握高祖手曰：「公後必大貴，非人臣也。天下方亂，安蒼生者，其在君乎！」高祖曰：「幸勿多言。」於是情好轉密，高祖每有求索，如外府焉。及高祖踐阼，官至梁、秦二州刺史。

子春，天監初，起家宣惠將軍，西陽太守。普通中，累遷至明威將軍、南梁州刺史；又遷信威將軍、都督梁秦華三州諸軍事、梁秦二州刺史。太清二年，討峽中叛蠻，平之。徵為左衞將軍，又遷侍中。屬侯景亂，世祖令子春隨領軍將軍王僧辯攻邵陵王於郢州，平之。又與左衞將軍徐文盛東討侯景，至貝磯，與景遇，子春力戰，恒冠諸軍，頻敗景，值郢州陷沒，軍遂退敗。大寶二年，卒於江陵。

孫顥，少知名。釋褐奉朝請，歷尚書金部郎。後入周。撰瓊林二十卷。

史臣曰：胡僧祐勇幹有聞，搴旗破敵者數矣；及捐軀殉節，殞身王事，雖古之忠烈，何以加焉。徐文盛始立功績，不能終其成名，為不義也。杜崱識機變之理，知向背之宜；加以身屢典軍，頻殄寇逆，勳庸顯著，卒為中興功臣，義哉。

## 梁書‧卷四十七 列傳第四十一 孝行

 滕曇恭　沈崇傃　荀匠　庾黔婁　吉翂　甄恬　韓懷明　劉曇淨　何烱　庾沙彌　江紑　劉霽　褚脩　謝藺

經云：「夫孝，德之本也。」此生民之為大，有國之所先歟！高祖創業開基，飭躬化俗，澆弊之風以革，孝治之術斯著。每發絲綸，遠加旌表。而淳和比屋，罕要詭俗之譽；潛晦成風，俯列踰羣之跡。彰於視聽，蓋無幾焉。今採綴以備遺逸云爾。

滕曇恭，豫章南昌人也。年五歲，母楊氏患熱，思食寒瓜，土俗所不產，曇恭歷訪不能得，銜悲哀切。俄值一桑門問其故，曇恭具以告。桑門曰：「我有兩瓜，分一相遺。」曇恭拜謝，因捧瓜還，以薦其母。舉室驚異。尋訪桑門，莫知所在。及父母卒，曇恭水漿不入口者旬日，感慟嘔血，絕而復蘇。隆冬不著蠒絮，蔬食終身。每至忌日，思慕不自堪，晝夜哀慟。其門外有冬生樹二株，時忽有神光自樹而起，俄見佛像及夾侍之儀，容光顯著，自門而入，曇恭家人大小咸共禮拜，久之乃滅，遠近道俗咸傳之。太守王僧虔引曇恭為功曹，固辭不就。王儉時隨僧虔在郡，號為滕曾子。天監元年，陸璉奉使巡行風俗，表言其狀。曇恭有子三人，皆有行業。

時有徐普濟者，長沙臨湘人。居喪未及葬，而鄰家火起，延及其舍，普濟號慟伏棺上，以身蔽火。鄰人往救之，焚炙已悶絕，累日方蘇。

宣城宛陵有女子與母同床寢，母為猛虎所搏，女號叫挐虎，虎毛盡落，行十數里，虎乃棄之，女抱母還，猶有氣，經時乃絕。太守蕭琛賻焉；表言其狀，有詔旌其門閭。

沈崇傃字思整，吳興武康人也。父懷明，宋兗州刺史。崇傃六歲丁父憂，哭踊過禮，及長，傭書以養母焉。齊建武初，起家為奉朝請。永元末，遷司徒行參軍。天監初，為前軍鄱陽王參軍事。三年，太守柳惲辟為主簿。崇傃從惲到郡，還迎其母，母卒，崇傃以不及侍疾，將欲致死，水漿不入口，晝夜號哭，旬日殆將絕氣。兄弟謂之曰：「殯葬未申，遽自毀滅，非全孝之道也。」崇傃之瘞所，不避雨雪，倚墳哀慟。每夜恒有猛獸來望之，有聲狀如歎息者。家貧無以遷窆，乃行乞經年，始獲葬焉。既而廬于墓側，自以初行喪禮不備，復以葬後更治服三年。久食麥屑，不噉鹽酢，坐臥於單薦，因虛腫不能起。郡縣舉其至孝。高祖聞，即遣中書舍人慰勉之。乃下詔曰：「前軍沈崇傃，少有志行，居喪踰禮。齋制不終，未得大葬，自以行乞淹年，哀典多闕，方欲以永慕之晨，更為再朞之始。雖即情可矜，禮有明斷。可便令除釋，擢補太子洗馬。旌彼門閭，敦茲風教。」崇傃奉詔釋服，而涕泣如居喪，固辭不受官，苦自陳讓，經年乃得為永寧令。自以祿不及養，怛恨愈甚，哀思不自堪，至縣卒，時年三十九。

荀匠字文師，潁陰人也，晉大保勗九世孫。祖瓊，年十五，復父仇於成都市，以孝聞。宋元嘉末，渡淮赴武陵王義，為元凶追兵所殺，贈員外散騎侍郎。父法超，齊中興末為安復令，卒於官。凶問至，匠號慟氣絕，身體皆冷，至夜乃蘇。既而奔喪，每宿江渚，商旅皆不忍聞其哭聲。服未闋，兄斐起家為鬱林太守，征俚賊，為流矢所中，死於陣。喪還，匠迎于豫章，望舟投水，傍人赴救，僅而得全。既至，家貧不得時葬，居父憂并兄服，歷四年不出廬戶。自括髮後，不復櫛沐，髮皆禿落。哭無時，聲盡則係之以泣，目眥皆爛，形體枯顇，皮骨裁連，雖家人不復識。郡縣以狀言，高祖詔遣中書舍人為其除服，擢為豫章王國左常侍。匠雖即吉，毀顇逾甚。外祖孫謙誡之曰：「主上以孝治天下，汝行過古人，故發明詔，擢汝此職。非唯君父之命難拒，故亦揚名後世，所顯豈獨汝身哉。」匠於是乃拜。竟以毀卒於家，時年二十一。

庾黔婁字子貞，新野人也。父易，司徒主簿，徵不至，有高名。黔婁少好學，多講誦孝經，未嘗失色於人，南陽高士劉虬、宗測並歎異之。起家本州主簿，遷平西行參軍。出為編令，治有異績。先是，縣境多虎暴，黔婁至，虎皆渡往臨沮界，當時以為仁化所感。齊永元初，除孱陵令，到縣未旬，易在家遘疾，黔婁忽然心驚，舉身流汗，即日棄官歸家，家人悉驚其忽至。時易疾始二日，醫云：「欲知差劇，但嘗糞甜苦。」易泄痢，黔婁輒取嘗之，味轉甜滑，心逾憂苦。至夕，每稽顙北辰，求以身代。俄聞空中有聲曰：「徵君壽命盡，不復可延，汝誠禱既至，止得申至月末。」及晦而易亡，黔婁居喪過禮，廬于冢側。和帝即位，將起之，鎮軍蕭頴冑手書敦譬，黔婁固辭。服闋，除西臺尚書儀曹郎。

梁臺建，鄧元起為益州刺史，表黔婁為府長史、巴西梓潼二郡太守。及成都平，城中珍寶山積，元起悉分與僚佐，惟黔婁一無所取。元起惡其異衆，厲聲曰：「長史何獨爾為！」黔婁示不違之，請書數篋。尋除蜀郡太守，在職清素，百姓便之。元起死于蜀，部曲皆散，黔婁身營殯殮，攜持喪柩歸鄉里。還為尚書金部郎，遷中軍表記室參軍。東宮建，以本官侍皇太子讀，甚見知重，詔與太子中庶子殷鈞、中舍人到洽、國子博士明山賔等，遞日為太子講五經義。遷散騎侍郎、荊州大中正。卒，時年四十六。

吉翂字彥霄，馮翊蓮勺人也，世居襄陽。翂幼有孝性。年十一，遭所生母憂，水漿不入口，殆將滅性，親黨異之。天監初，父為吳興原鄉令，為姦吏所誣，逮詣廷尉。翂年十五，號泣衢路，祈請公卿，行人見者，皆為隕涕。其父理雖清白，恥為吏訊，乃虛自引咎，罪當大辟。翂乃撾登聞鼓，乞代父命。高祖異之，敕廷尉卿蔡法度曰：「吉翂請死贖父，義誠可嘉；但其幼童，未必自能造意，卿可嚴加脅誘，取其款實。」法度受敕還寺，盛陳徽纆，備列官司，厲色問翂曰：「爾求代父死，敕已相許，便應伏法；然刀鋸至劇，審能死不？且爾童孺，志不及此，必為人所教。姓名是誰，可具列答。若有悔異，亦相聽許。」翂對曰：「囚雖蒙弱，豈不知死可畏憚；顧諸弟稚藐，唯囚為長，不忍見父極刑，自延視息，所以內斷胸臆，上干萬乘。今欲殉身不測，委骨泉壤，此非細故，奈何受人教邪！明詔聽代，不異登仙，豈有回貳。」法度知翂至心有在，不可屈撓，乃更和顏誘語之曰：「主上知尊侯無罪，行當釋亮。觀君神儀明秀，足稱佳童，今若轉辭，幸父子同濟，奚以此妙年，苦求湯鑊？」翂對曰：「凡鯤鮞螻蟻，尚惜其生，況在人斯，豈願齏粉。但囚父挂深劾，必正刑書，故思殞仆，冀延父命。今瞑目引領，以聽大戮，情殫意極，無言復對。」翂初見囚，獄掾依法備加桎梏，法度矜之，命脫其二械，更令著一小者。翂弗聽，曰：「翂求代父死，死罪之囚，唯宜增益，豈可減乎？」竟不脫械。法度具以奏聞，高祖乃宥其父。丹陽尹王志求其在廷尉故事，并請鄉居，欲於歲首舉充純孝之選。翂曰：「異哉王尹，何量翂之薄乎！夫父辱子死，斯道固然；若翂有靦面目，當其此舉，則是因父置名，一何甚辱。」拒之而止。年十七，應辟為本州主簿。出監萬年縣，攝官朞月，風化大行。自雍還至郢，湘州刺史柳忱復召為主簿。後鄉人裴儉、丹陽尹丞臧盾、揚州中正張仄連名薦翂，以為孝行純至，明通易、老。敕付太常旌舉。初，翂以父陷罪，因成悸疾，後因發而卒。

甄恬字彥約，中山無極人也，世居江陵。祖欽之，長寧令，父摽之，州從事。恬數歲喪父，哀感有若成人。家人矜其小，以肉汁和飯飼之，恬不肯食。年八歲，問其母，恨生不識父，遂悲泣累日，忽若有見，言其形貌，則其父也，時以為孝感。家貧，養母常得珍羞。及居喪，廬於墓側，恒有鳥玄黃雜色，集於廬樹，恬哭則鳴，哭止則止。又有白雀栖宿其廬。州將始興王憺表其行狀。詔曰：「朕虛己欽賢，寤寐盈想，詔彼羣岳，務盡搜揚。恬既孝行殊異，聲著邦壤，敦風厲俗，弘益茲多。牧守騰聞，義同親覽。可旌表室閭，加以爵位。」恬官至安南行參軍。

	  韓懷明，上黨人也，客居荊州。年十歲，母患屍疰，每發輒危殆。懷明夜於星下稽顙祈禱，時寒甚切，忽聞香氣，空中有人語曰：「童子母須臾永差，無勞自苦。」未曉，而母豁然平復。鄉里異之。十五喪父，幾至滅性，負土成墳，贈助無所受。免喪，與鄉人郭黁俱師事南陽劉虬。虬嘗一日廢講，獨居涕泣。懷明竊問其故，虬家人答云：「是外祖亡日。」時虬母亦亡矣。懷明聞之，即日罷學，還家就養。虬歎曰：「韓生無虞丘之恨矣。」家貧，常肆力以供甘脆，嬉怡膝下，朝夕不離母側。母年九十一，以壽終，懷明水漿不入口一旬，號哭不絕聲。有雙白鳩巢其廬上，字乳馴狎，若家禽焉，服釋乃去。既除喪，蔬食終身，衣衾無改。天監初，刺史始興王憺表言之。州累辟不就，卒于家。

劉曇淨字元光，彭城莒人也。祖元真，淮南太守，居郡得罪，父慧鏡，歷詣朝士乞哀，懇惻甚至，遂以孝聞。曇淨篤行有父風。解褐安成王國左常侍，父卒於郡，曇淨奔喪，不食飲者累日，絕而又蘇。每哭輒嘔血。服闋，因毀瘠成疾。會有詔，士姓各舉四科，曇淨叔父慧斐舉以應孝行，高祖用為海寧令。曇淨以兄未為縣，因以讓兄，乃除安西行參軍。父亡後，事母尤淳至，身營飧粥，不以委人。母疾，衣不解帶。及母亡，水漿不入口者殆一旬。母喪權瘞藥王寺，時天寒，曇淨身衣單布，廬於瘞所，晝夜哭泣不絕聲，哀感行路，未及朞而卒。

何烱字士光，廬江灊人也。父撙，太中大夫。烱年十五，從兄胤受業，一朞並通五經章句。烱白晳，美容貌，從兄求、點每稱之曰：「叔寶神清，弘治膚清，今觀此子，復見衞、杜在目。」烱常慕恬退，不樂進仕。從叔昌㝢謂曰：「求、點皆已高蹈，汝無宜復爾。且君子出處，亦各一途。」年十九，解褐揚州主簿。舉秀才，累遷王府行參軍，尚書兵庫部二曹郎。出為永康令，以和理稱。還為仁威南康王限內記室，遷治書侍御史。以父疾經旬，衣不解帶，頭不櫛沐，信宿之間，形貌頓改。及父卒，號慟不絕聲，枕由藉地，腰虛腳腫，竟以毀卒。

庾沙彌，潁川人也。晉司空冰六世孫。父佩玉，輔國長史、長沙內史，宋昇明中坐沈攸之事誅，沙彌時始生。年至五歲，所生母為製采衣，輒不肯服，母問其故，流涕對曰：「家門禍酷，用是何為！」既長，終身布衣蔬食。起家臨川王國左常侍，遷中軍田曹行參軍。嫡母劉氏寢疾，沙彌晨昏侍側，衣不解帶，或應鍼灸，輒以身先試之。及母亡，水漿不入口累日，終喪不解衰絰，不出廬戶，晝夜號慟，鄰人不忍聞。墓在新林，因有旅松百餘株自生墳側。族兄都官尚書詠表言其狀，應純孝之舉，高祖召見嘉之，以補歙令。還除輕車邵陵王參軍事，隨府會稽，復丁所生母憂。喪還都，濟浙江，中流遇風，舫將覆沒，沙彌抱柩號哭，俄而風靜，蓋孝感所致。服闋，除信威刑獄參軍、兼丹陽郡△△△，累遷寧遠錄事參軍，轉司馬。出為長城令，卒。

江紑字含潔，濟陽考城人也。父蒨，光祿大夫。紑幼有孝性，年十三，父患眼，紑侍疾將朞月，衣不解帶。夜夢一僧云：「患眼者，飲慧眼水必差。」及覺說之，莫能解者。紑第三叔祿與草堂寺智者法師善，往訪之。智者曰：「無量壽經云：慧眼見真，能渡彼岸。」蒨乃因智者啟捨同夏縣界牛屯里舍為寺，乞賜嘉名。敕答云：「純臣孝子，往往感應。晉世顏含，遂見冥中送藥。近見智者，知卿第二息感夢，云慧眼水。慧眼則是五眼之一號，若欲造寺，可以慧眼為名。」及就創造，泄故井，井水清冽，異於常泉。依夢取水洗眼及煮藥，稍覺有瘳，因此遂差。時人謂之孝感。南康王為南徐州，召為迎主簿。紑性靜，好老莊玄言，尤善佛義，不樂進仕。及父卒，紑廬于墓，終日號慟不絕聲，月餘卒。

劉霽字士烜，平原人也。祖乘民，宋冀州刺史。父聞慰，齊正員郎。霽年九歲，能誦左氏傳，宗黨咸異之。十四居父憂，有至性，每哭輒嘔血。家貧，與弟杳、歊相篤勵學。既長，博涉多通。天監中，起家奉朝請，稍遷宣惠晉安王府參軍，兼限內記室，出補西昌相。入為尚書主客侍郎，未朞，除海鹽令。霽前後宰二邑，並以和理著稱。還為建康正，非所好，頃之，以疾免。尋除建康令，不拜。母明氏寢疾，霽年已五十，衣不解帶者七旬，誦觀世音經，數至萬遍，夜因感夢，見一僧謂曰：「夫人算盡，君精誠篤至，當相為申延。」後六十餘日乃亡。霽廬于墓，哀慟過禮。常有雙白鶴馴翔廬側。處士阮孝緒致書抑譬。霽思慕不已，服未終而卒，時年五十二。著釋俗語八卷，文集十卷。弟杳在文學傳，歊在處士傳。

褚脩，吳郡錢唐人也。父仲都，善周易，為當時最。天監中，歷官五經博士。脩少傳父業，兼通孝經、論語，善尺牘，頗解文章。初為湘東王國侍郎，稍遷輕車湘東府行參軍，並兼國子助教。武陵王為揚州，引為宣惠參軍、限內記室。脩性至孝，父喪毀瘠過禮，因患冷氣。及丁母憂，水漿不入口二十三日，氣絕復蘇。每號慟嘔血，遂以毀卒。

謝藺字希如，陳郡陽夏人也。晉太傅安八世孫。父經，北中郎諮議參軍。藺五歲，每父母未飯，乳媼欲令藺先飯，藺曰：「既不覺飢。」強食終不進。舅阮孝緒聞之歎曰：「此兒在家則曾子之流，事君則藺生之匹。」因名之曰藺。稍授以經史，過目便能諷誦。孝緒每曰「吾家陽元也」。及丁父憂，晝夜號慟，毀瘠骨立，母阮氏常自守視譬抑之。服闋後，吏部尚書蕭子顯表其至行，擢為王府法曹行參軍，累遷外兵記室參軍。時甘露降士林館，藺獻頌，高祖嘉之，因有詔使製北兗州刺史蕭楷德政碑，又奉令製宣城王奉述中庸頌。

太清元年，遷散騎侍郎，兼散騎常侍，使於魏。會侯景舉地入附，境上交兵，藺母慮不得還，感氣卒。及藺還入境，爾夕夢不祥，旦便投劾馳歸。既至，號慟嘔血，氣絕久之，水漿不入口。親友慮其不全，相對悲慟，強勸以飲粥。藺初勉強受之，終不能進，經月餘日，因夜臨而卒，時年三十八。藺所製詩賦碑頌數十篇。

史臣曰：孔子稱「毀不滅性」，教民無以死傷生也，故制喪紀，為之節文。高柴、仲由伏膺聖教，曾參、閔損虔恭孝道，或水漿不入口，泣血終年，豈不知創鉅痛深，蓼莪慕切，所謂先王制禮，賢者俯就。至如丘、吳，終於毀滅。若劉曇淨、何烱、江紑、謝藺者，亦二子之志歟。

## 梁書‧卷四十八 列傳第四十二 儒林

 伏曼容　何佟之　范縝　嚴植之　賀瑒　司馬筠　卞華　崔靈恩　孔僉　盧廣　沈峻太史叔明　孔子袪　皇偘

漢氏承秦燔書，大弘儒訓，太學生徒，動以萬數，郡國黌舍，悉皆充滿，學於山澤者，至或就為列肆，其盛也如是。漢末喪亂，其道遂衰。魏正始以後，仍尚玄虛之學，為儒者蓋寡。時荀顗、摯虞之徒，雖刪定新禮，改官職，未能易俗移風。自是中原橫潰，衣冠殄盡，江左草創，日不暇給，以迄于宋齊，國學時或開置，而勸課未博，建之不及十年，蓋取文具，廢之多歷世祀，其棄也忽諸。鄉里莫或開館，公卿罕通經術，朝廷大儒，獨學而弗肯養衆，後生孤陋，擁經而無所講習，三德六藝，其廢久矣。高祖有天下，深愍之，詔求碩學，治五禮，定六律，改斗歷，正權衡。天監四年，詔曰：「二漢登賢，莫非經術，服膺雅道，名立行成。魏晉浮蕩，儒教淪歇，風節罔樹，抑此之由。朕日昃罷朝，思聞俊異，收士得人，實惟疇獎。可置五經博士各一人，廣開館宇，招內後進。」於是以平原明山賔、吳興沈峻、建平嚴植之、會稽賀瑒補博士，各主一館。館有數百生，給其餼廩。其射策通明者，即除為吏。十數月間，懷經負笈者雲會京師。又選遣學生如會稽雲門山，受業於廬江何胤。分遣博士祭酒，到州郡立學。七年，又詔曰：「建國君民，在教為首，砥身礪行，由乎經術。朕肇基明命，光宅區宇，雖耕耘雅業，傍闡藝文，而成器未廣，志本猶闕，非以鎔範貴遊，納諸軌度，思欲式敦讓齒，自家刑國。今聲訓所漸，戎夏同風，宜大啟庠斆，博延冑子，務彼十倫，弘此三德，使陶鈞遠被，微言載表。」於是皇太子、皇子、宗室、王侯始就業焉。高祖親屈輿駕，釋奠於先師先聖，申之以讌語，勞之以束帛，濟濟焉，洋洋焉，大道之行也如是。其伏曼容、何佟之、范縝，有舊名於世；為時儒者，嚴植之、賀瑒等首膺茲選。今並綴為儒林傳云。

伏曼容字公儀，平昌安丘人。曾祖滔，晉著作郎。父胤之，宋司空主簿。

曼容早孤，與母兄客居南海。少篤學，善老易，倜儻好大言，常云「何晏疑易中九事，以吾觀之，晏了不學也，故知平叔有所短。」聚徒教授以自業。為驃騎行參軍。宋明帝好周易，集朝臣於清暑殿講，詔曼容執經。曼容素美風采，帝恒以方嵇叔夜，使吳人陸探微畫叔夜像以賜之。遷司徒參軍。袁粲為丹陽尹，請為江寧令，入拜尚書外兵郎。昇明末，為輔國長史、南海太守。齊初，為通直散騎侍郎。永明初，為太子率更令，侍皇太子講。衞將軍王儉深相交好，令與河內司馬憲、吳郡陸澄共撰喪服義，既成，又欲與之定禮樂。會儉薨，遷中書侍郎、大司馬諮議參軍，出為武昌太守。建武中，入拜中散大夫。時明帝不重儒術，曼容宅在瓦官寺東，施高坐於聽事，有賔客輒升高坐為講說，生徒常數十百人。梁臺建，以曼容舊儒，召拜司馬，出為臨海太守。天監元年，卒官，時年八十二。為周易、毛詩、喪服集解，老、莊、論語義。子暅，在良吏傳。

何佟之字士威，廬江灊人，豫州刺史惲六世孫也。祖劭之，宋員外散騎常侍。父歆，齊奉朝請。

佟之少好三禮，師心獨學，強力專精，手不輟卷，讀禮論三百篇，略皆上口。時太尉王儉為時儒宗，雅相推重。

起家揚州從事，仍為總明館學士，頻遷司徒車騎參軍事，尚書祠部郎。齊建武中，為鎮北記室參軍，侍皇太子講，領丹陽邑中正。時步兵校尉劉瓛、徵士吳苞皆已卒，京邑碩儒，唯佟之而已。佟之明習事數，當時國家吉凶禮則，皆取決焉，名重於世。歷步兵校尉、國子博士，尋遷驃騎諮議參軍，轉司馬。永元末，京師兵亂，佟之常集諸生講論，孜孜不怠。中興初，拜驍騎將軍。高祖踐阼，尊重儒術，以佟之為尚書左丞。是時百度草創，佟之依禮定議，多所裨益。天監二年，卒官，年五十五。高祖甚悼惜，將贈之官；故事左丞無贈官者，特詔贈黃門侍郎，儒者榮之。所著文章、禮義百許篇。子朝隱、朝晦。

范縝字子真，南鄉舞陰人也。晉安北將軍汪六世孫。祖璩之，中書郎。父濛，早卒。

縝少孤貧，事母孝謹。年未弱冠，聞沛國劉瓛聚衆講說，始往從之，卓越不羣而勤學，瓛甚奇之，親為之冠。在瓛門下積年，去來歸家，恒芒屩布衣，徒行於路。瓛門多車馬貴游，縝在其門，聊無恥愧。既長，博通經術，尤精三禮。性質直，好危言高論，不為士友所安；唯與外弟蕭琛相善，琛名曰口辯，每服縝簡詣。

起家齊寧蠻主簿，累遷尚書殿中郎。永明年中，與魏氏和親，歲通聘好，特簡才學之士，以為行人，縝及從弟雲、蕭琛、琅邪顏幼明、河東裴昭明相繼將命，皆著名鄰國。于時竟陵王子良盛招賔客，縝亦預焉。建武中，遷領軍長史。出為宜都太守，母憂去職。歸居于南州。義軍至，縝墨絰來迎。高祖與縝有西邸之舊，見之甚悅。及建康城平，以縝為晉安太守，在郡清約，資公祿而已。視事四年，徵為尚書左丞。縝去還，雖親戚無所遺，唯餉前尚書令王亮。縝仕齊時，與亮同臺為郎，舊相友，至是亮被擯棄在家。縝自迎王師，志在權軸，既而所懷未滿，亦常怏怏，故私相親結，以矯時云。後竟坐亮徙廣州，語在亮傳。

初，縝在齊世，嘗侍竟陵王子良。子良精信釋教，而縝盛稱無佛。子良問曰：「君不信因果，世間何得有富貴，何得有賤貧？」縝答曰：「人之生譬如一樹花，同發一枝，俱開一蔕，隨風而墮，自有拂簾幌墜於茵席之上，自有關籬牆落於糞溷之側。墜茵蓆者，殿下是也；落糞溷者，下官是也。貴賤雖復殊途，因果竟在何處？」子良不能屈，深怪之。縝退論其理，著神滅論曰：

　　或問予云：「神滅，何以知其滅也？」答曰：「神即形也，形即神也，是以形存則神存，形謝則神滅也。」

　　問曰：「形者無知之稱，神者有知之名，知與無知，即事有異，神之與形，理不容一，形神相即，非所聞也。」答曰：「形者神之質，神者形之用，是則形稱其質，神言其用，形之與神，不得相異也。」

　　問曰：「神故非質，形故非用，不得為異，其義安在？」答曰：「名殊而體一也。」

　　問曰：「名既已殊，體何得一？」答曰：「神之於質，猶利之於刀，形之於用，猶刀之於利，利之名非刀也，刀之名非利也。然而捨利無刀，捨刀無利，未聞刀沒而利存，豈容形亡而神在。」

　　問曰：「刀之與利，或如來說，形之與神，其義不然。何以言之？木之質無知也，人之質有知也，人既有如木之質，而有異木之知，豈非木有一，人有二邪？」答曰：「異哉言乎！人若有如木之質以為形，又有異木之知以為神，則可如來論也。今人之質，質有知也，木之質，質無知也，人之質非木質也，木之質非人質也，安在有如木之質而復有異木之知哉！」

　　問曰：「人之質所以異木質者，以其有知耳。人而無知，與木何異？」答曰：「人無無知之質，猶木無有知之形。」

　　問曰：「死者之形骸，豈非無知之質邪？」答曰：「是無人質。」

　　問曰：「若然者，人果有如木之質，而有異木之知矣。」答曰：「死者有如木之質，而無異木之知；生者有異木之知，而無如木之質也。」

　　問曰：「死者之骨骼，非生者之形骸邪？」答曰：「生形之非死形，死形之非生形，區已革矣，安有生人之形骸，而有死人之骨骼哉？」

　　問曰：「若生者之形骸非死者之骨骼，非死者之骨骼，則應不由生者之形骸，不由生者之形骸，則此骨骼從何而至此邪？」答曰：「是生者之形骸，變為死者之骨骼也。」

　　問曰：「生者之形骸雖變為死者之骨骼，豈不從生而有死，則知死體猶生體也。」答曰：「如因榮木變為枯木，枯木之質，寧是榮木之體！」

　　問曰：「榮體變為枯體，枯體即是榮體；絲體變為縷體，縷體即是絲體，有何別焉？」答曰：「若枯即是榮，榮即是枯，應榮時凋零，枯時結實也。又榮木不應變為枯木，以榮即枯，無所復變也。榮枯是一，何不先枯後榮？要先榮後枯，何也？絲縷之義，亦同此破。」

　　問曰：「生形之謝，便應豁然都盡，何故方愛死形，綿歷未已邪？」答曰：「生滅之體，要有其次故也。夫欻而生者必欻而滅，漸而生者必漸而滅。欻而生者，飄驟是也；漸而生者，動植是也。有欻有漸，物之理也。」

　　問曰：「形即是神者，手等亦是神邪？」答曰：「皆是神之分也。」

　　問曰：「若皆是神之分，神既能慮，手等亦應能慮也？」答曰：「手等亦應能有痛癢之知，而無是非之慮。」

　　問曰：「知之與慮，為一為異？」答曰：「知即是慮，淺則為知，深則為慮。」

　　問曰：「若爾，應有二慮，慮既有二，神有二乎？」答曰：「人體惟一，神何得二。」

　　問曰：「若不得二，安有痛癢之知，復有是非之慮？」答曰：「如手足雖異，總為一人，是非痛癢雖復有異，亦總為一神矣。」

　　問曰：「是非之慮，不關手足，當關何處？」答曰：「是非之慮，心器所主。」

　　問曰：「心器是五藏之心非邪？」答曰：「是也。」

　　問曰：「五藏有何殊別，而心獨有是非之慮乎？」答曰：「七竅亦復何殊，而司用不均。」

　　問曰：「慮思無方，何以知是心器所主？」答曰：「五藏各有所司，無有能慮者，是以知心為慮本。」

　　問曰：「何不寄在眼等分中？」答曰：「若慮可寄於眼分，眼何故不寄於耳分邪？」

　　問曰：「慮體無本，故可寄之於眼分；眼自有本，不假寄於佗分也。」答曰：「眼何故有本而慮無本；苟無本於我形，而可遍寄於異地，亦可張甲之情，寄王乙之軀，李丙之性，託趙丁之體。然乎哉？不然也。」

　　問曰：「聖人形猶凡人之形，而有凡聖之殊，故知形神異矣。」答曰：「不然。金之精者能昭，穢者不能昭，有能昭之精金，寧有不昭之穢質。又豈有聖人之神而寄凡人之器，亦無凡人之神而託聖人之體。是以八采、重瞳，勛、華之容，龍顏、馬口，軒、皡之狀，此形表之異也。比干之心，七竅列角，伯約之膽，其大若拳，此心器之殊也。是知聖人定分，每絕常區，非惟道革羣生，乃亦形超萬有。凡聖均體，所未敢安。」

　　問曰：「子云聖人之形必異於凡者，敢問陽貨類仲尼，項籍似大舜，舜、項、孔、陽，智革形同，其故何邪？」答曰：「珉似玉而非玉，雞類鳳而非鳳，物誠有之，人故宜爾。項、陽貌似而非實似，心器不均，雖貌無益。」

　　問曰：「凡聖之殊，形器不一，可也；聖人員極，理無有二，而丘、旦殊姿，湯、文異狀，神不侔色，於此益明矣。」答曰：「聖同於心器，形不必同也，猶馬殊毛而齊逸，玉異色而均美。是以晉棘、荊和，等價連城，驊騮、騄驪，俱致千里。」

　　問曰：「形神不二，既聞之矣，形謝神滅，理固宜然，敢問經云『為之宗廟，以鬼饗之，』何謂也？」答曰：「聖人之教然也，所以弭孝子之心，而厲偷薄之意，神而明之，此之謂矣。」

　　問曰：「伯有被甲，彭生豕見，墳素著其事，寧是設教而已邪？」答曰：「妖怪茫茫，或存或亡，強死者衆，不皆為鬼，彭生、伯有，何獨能然，乍為人豕，未必齊、鄭之公子也。」

　　問曰：「易稱『故知鬼神之情狀，與天地相似而不違。』又曰：『載鬼一車。』其義云何？」答曰：「有禽焉，有獸焉，飛走之別也；有人焉，有鬼焉，幽明之別也。人滅而為鬼，鬼滅而為人，則未之知也。」

　　問曰：「知此神滅，有何利用邪？」答曰：「浮屠害政，桑門蠹俗，風驚霧起，馳蕩不休，吾哀其弊，思拯其溺。夫竭財以赴僧，破產以趨佛，而不卹親戚，不憐窮匱者何？良由厚我之情深，濟物之意淺。是以圭撮涉於貧友，吝情動於顏色；千鍾委於富僧，歡意暢於容髮。豈不以僧有多稌之期，友無遺秉之報，務施闕於周急，歸德必於在己。又惑以茫昧之言，懼以阿鼻之苦，誘以虛誕之辭，欣以兜率之樂。故捨逢掖，襲橫衣，廢俎豆，列缾鉢，家家棄其親愛，人人絕其嗣續。致使兵挫於行間，吏空於官府，粟罄於墮遊，貨殫於泥木。所以姦宄弗勝，頌聲尚擁，惟此之故，其流莫已，其病無限。若陶甄稟於自然，森羅均於獨化，忽焉自有，怳爾而無，來也不禦，去也不追，乘夫天理，各安其性。小人甘其壟畝，君子保其恬素，耕而食，食不可窮也，蠶而衣，衣不可盡也，下有餘以奉其上，上無為以待其下，可以全生，可以匡國，可以霸君，用此道也。」

此論出，朝野諠譁，子良集僧難之而不能屈。

縝在南累年，追還京。既至，以為中書郎、國子博士，卒官。文集十卷。

子胥，字長才。傳父學，起家太學博士。胥有口辯，大同中，常兼主客郎，對接北使。遷平西湘東王諮議參軍，侍宣城王讀。出為鄱陽內史，卒於郡。

嚴植之字孝源，建平秭歸人也。祖欽，宋通直散騎常侍。

		 植之少善莊老，能玄言，精解喪服、孝經、論語。及長，遍治鄭氏禮、周易、毛詩、左氏春秋。性淳孝謹厚，不以所長高人。少遭父憂，因菜食二十三載，後得風冷疾，乃止。

齊永明中，始起家為廬陵王國侍郎。遷廣漢王國右常侍，王誅，國人莫敢視，植之獨奔哭，手營殯殮，徒跣送喪墓所，為起冢，葬畢乃還，當時義之。建武中，遷員外郎、散騎常侍。尋為康樂侯相，在縣清白，民吏稱之。天監二年，板後軍騎兵參軍事。高祖詔求通儒治五禮，有司奏植之治凶禮。四年，初置五經博士，各開館教授，以植之兼五經博士。植之館在潮溝，生徒常百數。植之講，五館生必至，聽者千餘人。六年，遷中撫軍記室參軍，猶兼博士。七年，卒於館，時年五十二。植之自疾後，便不受廩俸，妻子困乏，既卒，喪無所寄，生徒為市宅，乃得成喪焉。

植之性仁慈，好行陰德，雖在闇室，未嘗怠也。少嘗山行，見一患者，植之問其姓名，不能答，載與俱歸，為營醫藥，六日而死，植之為棺殮殯之，卒不知何許人也。嘗緣柵塘行，見患人臥塘側，植之下車問其故，云姓黃氏，家本荊州，為人傭賃，疾既危篤，船主將發，棄之于岸。植之心惻然，載還治之，經年而黃氏差，請終身充奴僕以報厚恩。植之不受，遺以資糧，遣之。其義行多如此。撰凶禮儀注四百七十九卷。

賀瑒字德璉，會稽山陰人也。祖道力，善三禮，仕宋為尚書三公郎、建康令。

瑒少傳家業。齊時沛國劉瓛為會稽府丞，見瑒深器異之。嘗與俱造吳郡張融，指瑒謂融曰：「此生神明聦敏，將來當為儒者宗。」瓛還，薦之為國子生。舉明經，揚州祭酒，俄兼國子助教。歷奉朝請，太學博士，太常丞，遭母憂去職。天監初，復為太常丞，有司舉治賔禮，召見說禮義，高祖異之，詔朝朔望，預華林講。四年，初開五館，以瑒兼五經博士，別詔為皇太子定禮，撰五經義。瑒悉禮舊事，時高祖方創定禮樂，瑒所建議，多見施行。七年，拜步兵校尉，領五經博士。九年，遇疾，遣醫藥省問，卒于館，時年五十九。所著禮、易、老、莊講疏，朝廷博議數百篇，賔禮儀注一百四十五卷。瑒於禮尤精，館中生徒常百數，弟子明經對策至數十人。

二子。革字文明。少通三禮，及長，遍治孝經、論語、毛詩、左傳。起家晉安王國侍郎、兼太學博士，侍湘東王讀。敕於永福省為邵陵、湘東、武陵三王講禮。稍遷湘東王府行參軍，轉尚書儀曹郎。尋除秣陵令，遷國子博士，於學講授，生徒常數百人。出為西中郎湘東王諮議參軍，帶江陵令。王初於府置學，以革領儒林祭酒，講三禮，荊楚衣冠聽者甚衆。前後再監南平郡，為民吏所德。尋加貞威將軍、兼平西長史、南郡太守。革性至孝，常恨貪祿代耕，不及養。在荊州歷為郡縣，所得俸秩，不及妻孥，專擬還鄉造寺，以申感思。大同六年，卒官，時年六十二。弟季，亦明三禮，歷官尚書祠部郎，兼中書通事舍人，累遷步兵校尉，中書黃門郎，兼著作。

司馬筠字貞素，河內溫人，晉驃騎將軍譙烈王承七世孫。祖亮，宋司空從事中郎。父端，齊奉朝請。

筠孤貧好學，師事沛國劉瓛，強力專精，深為瓛所器異。既長，博通經術，尤明三禮。

齊建武中，起家奉朝請，遷王府行參軍。天監初，為本州治中，除暨陽令，有清績。入拜尚書祠部郎。

七年，安成太妃陳氏薨，江州刺史安成王秀、荊州刺史始興王憺，並以慈母表解職，詔不許，還攝本任，而太妃薨京邑，喪祭無主。舍人周捨議曰：「賀彥先稱『慈母之子不服慈母之黨，婦又不從夫而服慈姑，小功服無從故也。』庾蔚之云：『非徒子不從母而服其黨，孫又不從父而服其慈母。』由斯而言，慈祖母無服明矣。尋門內之哀，不容自同於常；按父之祥禫，子並受弔。今二王諸子，宜以成服日，單衣一日，為位受弔。」制曰：「二王在遠，諸子宜攝祭事。」捨又曰：「禮云『縞冠玄武，子姓之冠，』則世子衣服宜異於常。可著細布衣，絹為領帶，三年不聽樂。又禮及春秋，庶母不世祭，蓋謂無王命者耳。吳太妃既朝命所加，得用安成禮秩，則當祔廟，五世親盡乃毀。陳太妃命數之重，雖則不異，慈孫既不從服，廟食理無傳祀，子祭孫止，是會經文。」高祖因是敕禮官議皇子慈母之服。筠議：「宋朝五服制，皇子服訓養母，禮依庶母慈己，宜從小功之制。按曾子問云：『子游曰：喪慈母如母，禮歟？孔子曰非禮也。古者男子外有傅，內有慈母，君命所使教子也，何服之有？』鄭玄注云：『此指謂國君之子也。』若國君之子不服，則王者之子不服可知。又喪服經云『君子子為庶母慈己者。』傳曰『君子子者，貴人子也。』鄭玄引內則，三母止施於卿大夫。以此而推，則慈母之服，上不在五等之嗣，下不逮三士之息。儻其服者止卿大夫，尋諸侯之子尚無此服，況乃施之皇子。謂宜依禮刊除，以反前代之惑。」高祖以為不然。曰：「禮言慈母，凡有三條：一則妾子之無母，使妾之無子者養之，命為母子，服以三年，喪服齊衰章所言『慈母如母』是也；二則嫡妻之子無母，使妾養之，慈撫隆至，雖均乎慈愛，但嫡妻之子，妾無為母之義，而恩深事重，故服以小功，喪服小功章所以不直言慈母，而云『庶母慈己』者，明異於三年之慈母也；其三則子非無母，正是擇賤者視之，義同師保，而不無慈愛，故亦有慈母之名。師保既無其服，則此慈亦無服矣。內則云『擇於諸母與可者，使為子師；其次為慈母；其次為保母』，此其明文。此言擇諸母，是擇人而為此三母，非謂擇取兄弟之母也。何以知之？若是兄弟之母其先有子者，則是長妾，長妾之禮，實有殊加，何容次妾生子，乃退成保母，斯不可也。又有多兄弟之人，於義或可；若始生之子，便應三母俱闕邪？由是推之，內則所言『諸母』，是謂三母，非兄弟之母明矣。子游所問，自是師保之慈，非三年小功之慈也，故夫子得有此對。豈非師保之慈母無服之證乎？鄭玄不辨三慈，混為訓釋，引彼無服，以注『慈己』，後人致謬，實此之由。經言『君子子』者，此雖起於大夫，明大夫猶爾，自斯以上，彌應不異，故傳云『君子子者，貴人之子也』。總言曰貴，則無所不包。經傳互文，交相顯發，則知慈加之義，通乎大夫以上矣。宋代此科，不乖禮意，便加除削，良是所疑。」於是筠等請依制改定：嫡妻之子，母沒為父妾所養，服之五月，貴賤並同，以為永制。

累遷王府諮議、權知左丞事，尋除尚書左丞。出為始興內史，卒官。

子壽，傳父業，明三禮。大同中，歷官尚書祠部郎，出為曲阿令。

卞華字昭丘，濟陰冤句人也。晉驃騎將軍忠貞公壼六世孫。父倫之，給事中。華幼孤貧好學。年十四，召補國子生，通周易。既長，遍治五經，與平原明山賔、會稽賀瑒同業友善。

起家齊豫章王國侍郎，累遷奉朝請，征西行參軍。天監初，遷臨川王參軍事，兼國子助教，轉安成王功曹參軍，兼五經博士，聚徒教授。華博涉有機辯，說經析理，為當時之冠。江左以來，鍾律絕學，至華乃通焉。遷尚書儀曹郎，出為吳令，卒。

崔靈恩，清河武城人也。少篤學，從師遍通五經，尤精三禮、三傳。先在北仕為太常博士，天監十三年歸國。高祖以其儒術，擢拜員外散騎侍郎，累遷步兵校尉，兼國子博士。靈恩聚徒講授，聽者常數百人。性拙朴無風采，及解經析理，甚有精致，京師舊儒咸稱重之，助教孔僉尤好其學。靈恩先習左傳服解，不為江東所行，及改說杜義，每文句常申服以難杜，遂著左氏條義以明之。時有助教虞僧誕又精杜學，因作申杜難服，以答靈恩，世並行焉。僧誕，會稽餘姚人，以左氏教授，聽者亦數百人。其該通義例，當時莫及。

先是儒者論天，互執渾、蓋二義，論蓋不合於渾，論渾不合於蓋。靈恩立義，以渾、蓋為一焉。

出為長沙內史，還除國子博士，講衆尤盛。出為明威將軍、桂州刺史，卒官。靈恩集注毛詩二十二卷，集注周禮四十卷，制三禮義宗四十七卷，左氏經傳義二十二卷，左氏條例十卷，公羊穀梁文句義十卷。

孔僉，會稽山陰人。少師事何胤，通五經，尤明三禮、孝經、論語，講說並數十遍，生徒亦數百人。歷官國子助教，三為五經博士，遷尚書祠部郎。出為海鹽、山陰二縣令。僉儒者，不長政術，在縣無績。太清亂，卒於家。

子俶玄，頗涉文學，官至太學博士。僉兄子元素，又善三禮，有盛名，早卒。

盧廣，范陽涿人，自云晉司空從事中郎諶之後也。諶沒死冉閔之亂，晉中原舊族，諶有後焉。

廣少明經，有儒術。天監中歸國。初拜員外散騎侍郎，出為始安太守，坐事免。頃之，起為折衝將軍，配千兵北伐，還拜步兵校尉，兼國子博士，遍講五經。時北來人儒學者有崔靈恩、孫詳、蔣顯，並聚徒講說，而音辭鄙拙；惟廣言論清雅，不類北人。僕射徐勉，兼通經術，深相賞好。尋遷員外散騎常侍，博士如故。出為信武桂陽嗣王長史、尋陽太守。又為武陵王長史，太守如故，卒官。

沈峻字士嵩，吳興武康人。家世農夫，至峻好學，與舅太史叔明師事宗人沈麟士，在門下積年，晝夜自課，時或睡寐，輒以杖自擊，其篤志如此。麟士卒後，乃出都，遍遊講肆，遂博通五經，尤長三禮。初為王國中尉，稍遷侍郎，並兼國子助教。時吏部郎陸倕與僕射徐勉書薦峻曰：「五經博士庾季達須換，計公家必欲詳擇其人。凡聖賢可講之書，必以周官立義，則周官一書，實為羣經源本。此學不傳，多歷年世，北人孫詳、蔣顯亦經聽習，而音革楚夏，故學徒不至；惟助教沈峻，特精此書。比日時聞講肆，羣儒劉喦、沈宏、沈熊之徒，並執經下坐，北面受業，莫不歎服，人無間言。弟謂宜即用此人，命其專此一學，周而復始，使聖人正典，廢而更興，累世絕業，傳於學者。」勉從之，奏峻兼五經博士。於館講授，聽者常數百人。出為華容令，還除員外散騎侍郎，復兼五經博士。時中書舍人賀琛奉敕撰梁官，乃啟峻及孔子袪補西省學士，助撰錄。書成，入兼中書通事舍人。出為武康令，卒官。

子文阿，傳父業，尤明左氏傳。太清中，自國子助教為五經博士。傳峻業者，又有吳郡張及、會稽孔子雲，官皆至五經博士、尚書祠部郎。

太史叔明，吳興烏程人，吳太史慈後也。少善莊、老，兼治孝經、禮記，其三玄尤精解，當世冠絕，每講說，聽者常五百餘人。歷官國子助教。邵陵王綸好其學，及出為江州，攜叔明之鎮。王遷郢州，又隨府，所至輒講授，江外人士皆傳其學焉。大同十三年，卒，時年七十三。

孔子袪，會稽山陰人。少孤貧好學，耕耘樵採，常懷書自隨，投閑則誦讀。勤苦自勵，遂通經術，尤明古文尚書。初為長沙嗣王侍郎，兼國子助教，講尚書四十遍，聽者常數百人。中書舍人賀琛受敕撰梁官，啟子袪為西省學士，助撰錄。書成，兼司文侍郎，不就，久之兼主客郎、舍人，學士如故。累遷湘東王國侍郎，常侍，員外散騎侍郎，又雲麾廬江公記室參軍，轉兼中書通事舍人。尋遷步兵校尉，舍人如故。高祖撰五經講疏及孔子正言，專使子袪檢閱羣書，以為義證。事竟，敕子袪與右衞朱异、左丞賀琛於士林館遞日執經。累遷通直正員郎，舍人如故。中大同元年，卒官，時年五十一。子袪凡著尚書義二十卷，集注尚書三十卷，續朱异集注周易一百卷，續何承天集禮論一百五十卷。

皇偘，吳郡人，青州刺史皇象九世孫也。偘少好學，師事賀瑒，精力專門，盡通其業，尤明三禮、孝經、論語。起家兼國子助教，於學講說，聽者數百人。撰禮記講疏五十卷，書成奏上，詔付祕閣。頃之，召入壽光殿講禮記義，高祖善之，拜員外散騎侍郎，兼助教如故。性至孝，常日限誦孝經二十遍，以擬觀世音經。丁母憂，解職還鄉里。平西邵陵王欽其學，厚禮迎之，偘既至，因感心疾，大同十一年，卒於夏首，時年五十八。所撰論語義十卷，與禮記義並見重於世，學者傳焉。

陳吏部尚書姚察曰：昔叔孫通講論馬上，桓榮精力凶荒，既逢平定，自致光寵，若夫崔、伏、何、嚴互有焉。曼容、佟之講道於齊季，不為時改，賀瑒、嚴植之之徒，遭梁之崇儒重道，咸至高官，稽古之力，諸子各盡之矣。范縝墨絰儌倖，不遂其志，宜哉。

## 梁書‧卷四十九 列傳第四十三 文學上

 到沆　丘遲　劉苞　袁峻　庾於陵弟肩吾　劉昭　何遜　鍾嶸　周興嗣　吳均

昔司馬遷、班固書，並為司馬相如傳，相如不預漢廷大事，蓋取其文章尤著也。固又為賈鄒枚路傳，亦取其能文傳焉。范氏後漢書有文苑傳，所載之人，其詳已甚；然經禮樂而緯國家，通古今而述美惡，非文莫可也。是以君臨天下者，莫不敦悅其義，縉紳之學，咸貴尚其道，古往今來，未之能易。高祖聦明文思，光宅區宇，旁求儒雅，詔採異人，文章之盛，煥乎俱集。每所御幸，輒命羣臣賦詩，其文善者，賜以金帛，詣闕庭而獻賦頌者，或引見焉。其在位者，則沈約、江淹、任昉，並以文采，妙絕當時。至若彭城到沆、吳興丘遲、東海王僧孺、吳郡張率等，或入直文德，通讌壽光，皆後來之選也。約、淹、昉、僧孺、率別以功跡論。今綴到沆等文兼學者，至太清中人，為文學傳云。

到沆字茂瀣，彭城武原人也。曾祖彥之，宋將軍。父撝，齊五兵尚書。沆幼聦敏，五歲時，撝於屏風抄古詩，沆請教讀一遍，便能諷誦，無所遺失。既長勤學。善屬文，工篆隸。美風神，容止可悅。齊建武中，起家後軍法曹參軍。天監初，遷征虜主簿。高祖初臨天下，收拔賢俊，甚愛其才。東宮建，以為太子洗馬。時文德殿置學士省，召高才碩學者待詔其中，使校定墳史，詔沆通籍焉。時高祖讌華元殿，命羣臣賦詩，獨詔沆為二百字，三刻使成。沆於坐立奏，其文甚美。俄以洗馬管東宮書記、散騎省優策文。三年，詔尚書郎在職清能或人才高妙者為侍郎，以沆為殿中曹侍郎。沆從父兄溉、洽，並有才名，時皆相代為殿中，當世榮之。四年，遷太子中舍人。沆為人不自伐，不論人長短，樂安任昉、南鄉范雲皆與友善。其年遷丹陽尹丞，以疾不能處職事，遷北中郎諮議參軍。五年，卒官，年三十。高祖甚傷惜焉，詔賜錢二萬，布三十匹。所著詩賦百餘篇。

丘遲字希範，吳興烏程人也。父靈鞠，有才名，仕齊官至太中大夫。遲八歲便屬文，靈鞠常謂氣骨似我。黃門郎謝超宗、徵士何點並見而異之。及長，州辟從事，舉秀才，除太學博士。遷大司馬行參軍，遭父憂去職。服闋，除西中郎參軍。累遷殿中郎，以母憂去職。服除，復為殿中郎，遷車騎錄事參軍。高祖平京邑，霸府開，引為驃騎主簿，甚被禮遇，時勸進梁王及殊禮，皆遲文也。高祖踐阼，拜散騎侍郎，俄遷中書侍郎、領吳興邑中正、待詔文德殿。時高祖著連珠，詔羣臣繼作者數十人，遲文最美。天監三年，出為永嘉太守，在郡不稱職，為有司所糾，高祖愛其才，寢其奏。四年，中軍將軍臨川王宏北伐，遲為諮議參軍，領記室。時陳伯之在北，與魏軍來距，遲以書喻之，伯之遂降。還拜中書郎，遷司徒從事中郎。七年，卒官，時年四十五。所著詩賦行於世。

劉苞字孝嘗，彭城人也。祖勔，宋司空。父愃，齊太子中庶子。苞四歲而父終，及年六七歲，見諸父常泣。時伯、叔父悛、繪等並顯貴，苞母謂其畏憚，怒之。苞對曰：「早孤不及有識，聞諸父多相似，故心中欲悲，無有佗意。」因而歔欷，母亦慟甚。初，苞父母及兩兄相繼亡沒，悉假瘞焉，苞年十六，始移墓所，經營改葬，不資諸父，未幾皆畢，繪常歎服之。少好學，能屬文。起家為司徒法曹行參軍，不就。天監初，以臨川王妃弟故，自征虜主簿仍遷王中軍功曹，累遷尚書庫部侍郎，丹陽尹丞，太子太傅丞，尚書殿中侍郎，南徐州治中，以公事免。久之，為太子洗馬，掌書記，侍講壽光殿。自高祖即位，引後進文學之士，苞及從兄孝綽、從弟孺、同郡到溉、溉弟洽、從弟沆、吳郡陸倕、張率並以文藻見知，多預讌坐，雖仕進有前後，其賞賜不殊。天監十年，卒，時年三十。臨終，呼友人南陽劉之遴託以喪事，務從儉率。苞居官有能名，性和而直，與人交，面折其罪，退稱其美，情無所隱，士友咸以此歎惜之。

袁峻字孝高，陳郡陽夏人，魏郎中令渙之八世孫也。峻早孤，篤志好學，家貧無書，每從人假借，必皆抄寫，自課日五十紙，紙數不登，則不休息。訥言語，工文辭。義師剋京邑，鄱陽王恢東鎮破岡，峻隨王知管記事。天監初，鄱陽國建，以峻為侍郎，從鎮京口。王遷郢州，兼都曹參軍。高祖雅好辭賦，時獻文於南闕者相望焉，其藻麗可觀，或見賞擢。六年，峻乃擬揚雄官箴奏之。高祖嘉焉，賜束帛。除員外散騎侍郎，直文德學士省，抄史記、漢書各為二十卷。又奉敕與陸倕各製新闕銘，辭多不載。

庾於陵字子介，散騎常侍黔婁之弟也。七歲能言玄理。既長，清警博學有才思。齊隨王子隆為荊州，召為主簿，使與謝朓、宗夬抄撰羣書。子隆代還，又以為送故主簿。子隆尋為明帝所害，僚吏畏避，莫有至者，唯於陵與夬獨留，經理喪事。始安王遙光為撫軍，引為行參軍，兼記室。永元末，除東陽遂安令，為民吏所稱。天監初，為建康獄平，遷尚書功部郎，待詔文德殿。出為湘州別駕，遷驃騎錄事參軍，兼中書通事舍人。俄領南郡邑中正，拜太子洗馬，舍人如故。舊事，東宮官屬，通為清選，洗馬掌文翰，尤其清者。近世用人，皆取甲族有才望，時於陵與周捨並擢充職，高祖曰：「官以人而清，豈限以甲族。」時論以為美。俄遷散騎侍郎，改領荊州大中正。累遷中書黃門侍郎，舍人、中正並如故。出為宣毅晉安王長史、廣陵太守，行府州事，以公事免。復起為通直郎，尋除鴻臚卿，復領荊州大中正。卒官，時年四十八。文集十卷。弟肩吾。

肩吾字子慎。八歲能賦詩，特為兄於陵所友愛。初為晉安王國常侍，仍遷王宣惠府行參軍，自是每王徙鎮，肩吾常隨府。歷王府中郎，雲麾參軍，並兼記室參軍。中大通三年，王為皇太子，兼東宮通事舍人，除安西湘東王錄事參軍，俄以本官領荊州大中正。累遷中錄事諮議參軍，太子率更令，中庶子。初，太宗在藩，雅好文章士，時肩吾與東海徐摛，吳郡陸杲，彭城劉遵、劉孝儀，儀弟孝威，同被賞接。及居東宮，又開文德省，置學士，肩吾子信、摛子陵、吳郡張長公、北地傅弘、東海鮑至等充其選。齊永明中，文士王融、謝朓、沈約文章始用四聲，以為新變，至是轉拘聲韻，彌尚麗靡，復踰於往時。時太子與湘東王書論之曰：

　　吾輩亦無所遊賞，止事披閱，性既好文，時復短詠。雖是庸音，不能閣筆，有慙伎癢，更同故態。比見京師文體，懦鈍殊常，競學浮疏，爭為闡緩。玄冬脩夜，思所不得，既殊比興，正背風、騷。若夫六典三禮，所施則有地，吉凶嘉賔，用之則有所。未聞吟詠情性，反擬內則之篇；操筆寫志，更摹酒誥之作；遲遲春日，翻學歸藏；湛湛江水，遂同大傳。

　　吾既拙於為文，不敢輕有掎摭。但以當世之作，歷方古之才人，遠則揚、馬、曹、王，近則潘、陸、顏、謝，而觀其遣辭用心，了不相似。若以今文為是，則古文為非；若昔賢可稱，則今體宜棄。俱為盍各，則未之敢許。又時有效謝康樂、裴鴻臚文者，亦頗有惑焉。何者？謝客吐言天拔，出於自然，時有不拘，是其糟粕；裴氏乃是良史之才，了無篇什之美。是為學謝則不屆其精華，但得其冗長；師裴則蔑絕其所長，惟得其所短。謝故巧不可階，裴亦質不宜慕。故胸馳臆斷之侶，好名忘實之類，方分肉於仁獸，逞卻克於邯鄲，入鮑忘臭，效尤致禍。決羽謝生，豈三千之可及；伏膺裴氏，懼兩唐之不傳。故玉徽金銑，反為拙目所嗤；巴人下里，更合郢中之聽。陽春高而不和，妙聲絕而不尋，竟不精討錙銖，覈量文質，有異巧心，終愧妍手。是以握瑜懷玉之士，瞻鄭邦而知退；章甫翠履之人，望閩鄉而歎息。詩既若此，筆又如之。徒以煙墨不言，受其驅染；紙札無情，任其搖襞。甚矣哉，文之橫流，一至於此！

　　至如近世謝朓、沈約之詩，任昉、陸倕之筆，斯實文章之冠冕，述作之楷模。張士簡之賦，周升逸之辯，亦成佳手，難可復遇。文章未墜，必有英絕，領袖之者，非弟而誰。每欲論之，無可與語，思吾子建，一共商搉。辯茲清濁，使如涇渭；論茲月旦，類彼汝南。朱丹既定，雌黃有別，使夫懷鼠知慙，濫竽自恥。譬斯袁紹，畏見子將；同彼盜牛，遙羞王烈。相思不見，我勞如何。

太清中，侯景寇陷京都，及太宗即位，以肩吾為度支尚書。時上流諸蕃，並據州拒景，景矯詔遣肩吾使江州，喻當陽公大心，大心尋舉州降賊，肩吾因逃入建昌界，久之，方得赴江陵，未幾卒。文集行於世。

劉昭字宣卿，平原高唐人，晉太尉寔九世孫也。祖伯龍，居父憂以孝聞，宋武帝敕皇太子諸王並往弔慰，官至少府卿。父彪，齊征虜晉安王記室。昭幼清警，七歲通老、莊義。既長，勤學善屬文，外兄江淹早相稱賞。天監初，起家奉朝請，累遷征北行參軍，尚書倉部郎，尋除無錫令。歷為宣惠豫章王、中軍臨川王記室。初，昭伯父肜集衆家晉書注干寶晉紀為四十卷，至昭又集後漢同異以注范曄書，世稱博悉。遷通直郎，出為剡令，卒官。集注後漢一百八十卷，幼童傳十卷，文集十卷。

子縚，字言明，亦好學，通三禮。大同中，為尚書祠部郎，尋去職，不復仕。縚弟緩，字含度，少知名。歷官安西湘東王記室，時西府盛集文學，緩居其首。除通直郎，俄遷鎮南湘東王中錄事，復隨府江州，卒。

何遜字仲言，東海郯人也。曾祖承天，宋御史中丞。祖翼，員外郎。父詢，齊太尉中兵參軍。遜八歲能賦詩，弱冠州舉秀才，南鄉范雲見其對策，大相稱賞，因結忘年交好。自是一文一詠，雲輒嗟賞，謂所親曰：「頃觀文人，質則過儒，麗則傷俗；其能含清濁，中今古，見之何生矣。」沈約亦愛其文，嘗謂遜曰：「吾每讀卿詩，一日三復，猶不能已。」其為名流所稱如此。

天監中，起家奉朝請，遷中衞建安王水曹行參軍，兼記室。王愛文學之士，日與遊宴，及遷江州，遜猶掌書記。還為安西安成王參軍事，兼尚書水部郎，母憂去職。服闋，除仁威廬陵王記室，復隨府江州，未幾卒。東海王僧孺集其文為八卷。

初，遜文章與劉孝綽並見重於世，世謂之「何劉」。世祖著論論之云：「詩多而能者沈約，少而能者謝朓、何遜。」

時有會稽虞騫，工為五言詩，名與遜相埒，官至王國侍郎。其後又有會稽孔翁歸、濟陽江避，並為南平王大司馬府記室。翁歸亦工為詩。避博學有思理，更注論語、孝經。二人並有文集。

鍾嶸字仲偉，潁川長社人，晉侍中雅七世孫也。父蹈，齊中軍參軍。嶸與兄岏、弟嶼並好學，有思理。嶸，齊永明中為國子生，明周易，衞軍王儉領祭酒，頗賞接之。舉本州秀才。起家王國侍郎，遷撫軍行參軍，出為安國令。永元末，除司徒行參軍。天監初，制度雖革，而日不暇給，嶸乃言曰：「永元肇亂，坐弄天爵，勳非即戎，官以賄就。揮一金而取九列，寄片札以招六校，騎都塞市，郎將填街。服既纓組，尚為臧獲之事；職唯黃散，猶躬胥徒之役。名實淆紊，茲焉莫甚。臣愚謂軍官是素族士人，自有清貫，而因斯受爵，一宜削除，以懲僥競。若吏姓寒人，聽極其門品，不當因軍，遂濫清級。若僑雜傖楚，應在綏附，正宜嚴斷祿力，絕其妨正，直乞虛號而已。謹竭愚忠，不恤衆口。」敕付尚書行之。遷中軍臨川王行參軍。衡陽王元簡出守會稽，引為寧朔記室，專掌文翰。時居士何胤築室若邪山，山發洪水，漂拔樹石，此室獨存，元簡命嶸作瑞室頌以旌表之，辭甚典麗。選西中郎晉安王記室。

嶸嘗品古今五言詩，論其優劣，名為詩評。其序曰：

　　氣之動物，物之感人，故搖蕩性情，形諸舞詠，欲以照燭三才，輝麗萬有，靈祇待之以致饗，幽微藉之以昭告，動天地，感鬼神，莫近於詩。昔南風之辭，卿雲之頌，厥義敻矣。夏歌曰「鬱陶乎予心」，楚謠云「名余曰正則」，雖詩體未全，然略是五言之濫觴也。逮漢李陵，始著五言之目。古詩眇邈，人代難詳，推其文體，固是炎漢之制，非衰周之倡也。自王、揚、枚、馬之徒，辭賦競爽，而吟詠靡聞。從李都尉訖班婕妤，將百年間，有婦人焉，一人而已。詩人之風，頓已缺喪。東京二百載中，唯有班固詠史，質木無文致。降及建安，曹公父子，篤好斯文；平原兄弟，鬱為文棟；劉楨、王粲，為其羽翼。次有攀龍託鳳，自致於屬車者，蓋將百計。彬彬之盛，大備於時矣。爾後陵遲衰微，訖於有晉。太康中，三張二陸，兩潘一左，㪍爾復興踵武前王，風流未沫，亦文章之中興也。永嘉時，貴黃老，尚虛談，于時篇什，理過其辭，淡乎寡味。爰及江表，微波尚傳，孫綽、許詢、桓、庾諸公，皆平典似道德論，建安之風盡矣。先是郭景純用俊上之才，創變其體；劉越石仗清剛之氣，贊成厥美。然彼衆我寡，未能動俗。逮義熙中，謝益壽斐然繼作；元嘉初，有謝靈運，才高辭盛，富豔難蹤，固已含跨劉、郭，陵轢潘、左。故知陳思為建安之傑，公幹、仲宣為輔；陸機為太康之英，安仁、景陽為輔；謝客為元嘉之雄，顏延年為輔：此皆五言之冠冕，文辭之命世。

　　夫四言文約意廣，取效風、騷，便可多得，每苦文煩而意少，故世罕習焉。五言居文辭之要，是衆作之有滋味者也，故云會於流俗，豈不以指事遣形，窮情寫物，最為詳切者邪！故詩有六義焉，一曰興，二曰賦，三曰比。文已盡而意有餘，興也；因物喻志比也；直書其事，寓言寫物，賦也。弘斯三義，酌而用之，幹之以風力，潤之以丹采，使味之者無極，聞之者動心，是詩之至也。若專用比、興，則患在意深，意深則辭躓。若但用賦體，則患在意浮，意浮則文散。嬉成流移，文無止泊，有蕪漫之累矣。若乃春風春鳥，秋月秋蟬，夏雲暑雨，冬月祁寒，斯四候之感諸詩者也。嘉會寄詩以親，離羣託詩以怨。至於楚臣去境，漢妾辭宮，或骨橫朔野，或魂逐飛蓬，或負戈外戍，或殺氣雄邊，塞客衣單，霜閨淚盡。又士有解珮出朝，一去忘反；女有揚蛾入寵，再盼傾國。凡斯種種，感蕩心靈，非陳詩何以展其義，非長歌何以釋其情？故曰「詩可以羣，可以怨」。使窮賤易安，幽居靡悶，莫尚於詩矣。故辭人作者，罔不愛好。今之士俗，斯風熾矣。裁能勝衣，甫就小學，必甘心而馳騖焉。於是庸音雜體，各為家法。至於膏腴子弟，恥文不逮，終朝點綴，分夜呻吟，獨觀謂為警策，衆視終淪平鈍。次有輕蕩之徒，笑曹、劉為古拙。謂鮑昭羲皇上人，謝朓今古獨步；而師鮑昭終不及「日中市朝滿」，學謝朓劣得「黃鳥度青枝」。徒自棄於高聽，無涉於文流矣。

　　嶸觀王公搢紳之士，每博論之餘，何嘗不以詩為口實，隨其嗜欲，商搉不同，淄澠並汎，朱紫相奪，諠譁競起，准的無依。近彭城劉士章俊賞之士，疾其淆亂，欲為當世詩品，口陳標榜，其文未遂，嶸感而作焉。昔九品論人，七略裁士，校以賔實，誠多未值；至若詩之為技，較爾可知，以類推之，殆同博弈。方今皇帝資生知之上才，體沈鬱之幽思，文麗日月，學究天人，昔在貴遊，已為稱首；況八紘既掩，風靡雲蒸，抱玉者連肩，握珠者踵武，固以睨漢、魏而弗顧，吞晉、宋於胸中。諒非農歌轅議，敢致流別。嶸之今錄，庶周遊於閭里，均之於談笑耳。

頃之，卒官。

岏字長岳，官至府參軍、建康平。著良吏傳十卷。嶼字季望，永嘉郡丞。天監十五年，敕學士撰遍略，嶼亦預焉。兄弟並有文集。

周興嗣字思纂，陳郡項人，漢太子太傅堪後也。高祖凝，晉征西府參軍、宜都太守。興嗣世居姑熟。年十三，遊學京師，積十餘載，遂博通記傳，善屬文。嘗步自姑熟，投宿逆旅，夜有人謂之曰：「子才學邁世，初當見識貴臣，卒被知英主。」言終，不測所之。齊隆昌中，侍中謝朏為吳興太守，唯與興嗣談文史而已。及罷郡還，因大相稱薦。本州舉秀才，除桂陽郡丞，太守王嶸素相賞好，禮之甚厚。高祖革命，興嗣奏休平賦，其文甚美，高祖嘉之。拜安成王國侍郎，直華林省。其年，河南獻儛馬，詔興嗣與待詔到沆、張率為賦，高祖以興嗣為工。擢員外散騎侍郎，進直文德、壽光省。是時，高祖以三橋舊宅為光宅寺，敕興嗣與陸倕各製寺碑，及成俱奏，高祖用興嗣所製者。自是銅表銘、柵塘碣、北伐檄、次韻王羲之書千字，並使興嗣為文，每奏，高祖輒稱善，加賜金帛。九年，除新安郡丞，秩滿，復為員外散騎侍郎，佐撰國史。十二年，遷給事中，撰史如故。興嗣兩手先患風疽，是年又染癘疾，左目盲，高祖撫其手，嗟曰：「斯人也而有斯疾也！」手疏治疽方以賜之。其見惜如此。任昉又愛其才，常言曰：「周興嗣若無疾，旬日當至御史中丞。」十四年，除臨川郡丞。十七年，復為給事中，直西省。左衞率周捨奉敕注高祖所製歷代賦，啟興嗣助焉。普通二年，卒。所撰皇帝實錄、皇德記、起居注、職儀等百餘卷，文集十卷。

吳均字叔庠，吳興故鄣人也。家世寒賤，至均好學有俊才，沈約嘗見均文，頗相稱賞。天監初，柳惲為吳興，召補主簿，日引與賦詩。均文體清拔有古氣，好事者或斆之，謂為「吳均體」。建安王偉為揚州，引兼記室，掌文翰。王遷江州，補國侍郎，兼府城局。還除奉朝請。先是，均表求撰齊春秋，書成奏之，高祖以其書不實，使中書舍人劉之遴詰問數條，竟支離無對，敕付省焚之，坐免職。尋有敕召見，使撰通史，起三皇，訖齊代，均草本紀、世家功已畢，唯列傳未就。普通元年，卒，時年五十二。均注范曄後漢書九十卷，著齊春秋三十卷，廟記十卷，十二州記十六卷，錢唐先賢傳五卷，續文釋五卷，文集二十卷。

先是，有廣陵高爽、濟陽江洪、會稽虞騫，並工屬文，爽，齊永明中贈衞軍王儉詩，為儉所賞，及領丹陽尹，舉爽郡孝廉。天監初，歷官中軍臨川王參軍。出為晉陽令，坐事繫冶，作鑊魚賦以自況，其文甚工。後遇赦獲免，頃之卒。洪為建陽令，坐事死。騫官至王國侍郎，並有文集。

## 梁書‧卷五十 列傳第四十四 文學下

 劉峻　劉沼　謝幾卿　劉勰　王籍　何思澄　劉杳　謝徵　臧嚴　伏挺　庾仲容　陸雲公　任孝恭　顏協

劉峻字孝標，平原平原人。父珽，宋始興內史。峻生朞月，母攜還鄉里。宋泰始初，青州陷魏，峻年八歲，為人所略至中山，中山富人劉實愍峻，以束帛贖之，教以書學。魏人聞其江南有戚屬，更徙之桑乾。峻好學，家貧，寄人廡下，自課讀書，常燎麻炬，從夕達旦，時或昏睡，爇其髮，既覺復讀，終夜不寐，其精力如此。齊永明中，從桑乾得還，自謂所見不博，更求異書，聞京師有者，必往祈借，清河崔慰祖謂之「書淫」。時竟陵王子良博招學士，峻因人求為子良國職，吏部尚書徐孝嗣抑而不許，用為南海王侍郎，不就。至明帝時，蕭遙欣為豫州，為府刑獄，禮遇甚厚。遙欣尋卒，久之不調。天監初，召入西省，與學士賀蹤典校祕書。峻兄孝慶，時為青州刺史，峻請假省之，坐私載禁物，為有司所奏，免官。安成王秀好峻學，及遷荊州，引為戶曹參軍，給其書籍，使抄錄事類，名曰類苑，未及成，復以疾去，因遊東陽紫巖山，築室居焉。為山栖志，其文甚美。

高祖招文學之士，有高才者，多被引進，擢以不次。峻率性而動，不能隨衆沉浮，高祖頗嫌之，故不任用。峻乃著辨命論以寄其懷曰：

　　主上嘗與諸名賢言及管輅，歎其有奇才而位不達。時有在赤墀之下，預聞斯議，歸以告余。余謂士之窮通，無非命也，故謹述大目，因言其略云。

　　臣觀管輅天才英偉，珪璋特秀，實海內之髦傑，豈日者卜祝之流。而官止少府丞，年終四十八，天之報施，何其寡歟？然則高才而無貴仕，饕餮而居大位，自古所歎，焉獨公明而已哉。故性命之道，窮通之數，天閼紛綸，莫知其辯。仲任蔽其源，子長闡其惑。至於褐冠甕牖，必以玄天有期；鼎貴高門，則曰唯人所召。譊譊讓咋，異端俱起。蕭遠論其本而不暢其流，子玄語其流而未詳其本。嘗試言之曰：夫通生萬物，則謂之道；生而無主，謂之自然。自然者，物見其然，不知所以然；同焉皆得，不知所以得。鼓動陶鑄而不為功，庶類混成而非其力。生之無亭毒之心，死之豈虔劉之志。墜之淵泉非其怒，昇之霄漢非其悅。蕩乎大乎，萬寶以之化；確乎純乎，一化而不易。化而不易，則謂之命。命也者，自天之命也。定於冥兆，終然不變。鬼神莫能預，聖哲不能謀。觸山之力無以抗，倒日之誠弗能感。短則不可緩之於寸陰，長則不可急之於箭漏。至德未能踰，上智所不免。是以放勛之代，浩浩襄陵；天乙之時，燋金流石。文公𨆫其尾，宣尼絕其糧。顏回敗其叢蘭，冉耕歌其芣苡。夷、叔斃淑媛之言，子輿困臧倉之訴。聖賢且猶若此，而況庸庸者乎！至乃伍員浮屍於江流；三閭沈骸於湘渚；賈大夫沮志於長沙；馮都尉皓髮於郎署；君山鴻漸，鎩羽儀於高雲；敬通鳳起，摧迅翮於風次：此豈才不足而行有遺哉。

　　近世有沛國劉瓛，瓛弟璡，並一時之秀士也。瓛則關西孔子，通涉六經，循循善誘，服膺儒行。璡則志烈秋霜，心貞崑玉，亭亭高竦，不雜風塵。皆毓德於衡門，並馳聲於天地。而官有微於侍郎，位不登於執戟，相繼徂落，宗祀無饗。因斯兩賢，以言古則：昔之玉質金相，英髦秀達，皆擯斥於當年，韞奇才而莫用，候草木以共凋，與麋鹿而同死，膏塗平原，骨填川谷，湮滅而無聞者，豈可勝道哉！此則宰衡之與皂隸，容、彭之與殤子，猗頓之與黔婁，陽文之與敦洽，咸得之於自然，不假道於才智。故曰「死生有命，富貴在天」，其斯之謂矣。然命體周流，變化非一，或先號後笑，或始吉終凶，或不召自來，或因人以濟。交錯紛糾，循環倚伏，非可以一理徵，非可以一途驗，而其道密微，寂寥忽慌，無形可以見，無聲可以聞。必御物以效靈，亦憑人而成衆，譬天王之冕旒，任百官以司職。而惑者覩湯、武之龍躍，謂龕亂在神功；聞孔、墨之挺生，謂英睿擅奇響；視彭、韓之豹變，謂鷙猛致人爵；見張、桓之朱紱，謂明經拾青紫。豈知有力者運之而趨乎？故言而非命，有六蔽焉。余請陳其梗概：

　　夫靡顏膩理，哆噅顣頞，形之異也。朝秀辰終，龜鶴千歲，年之殊也。聞言如響，智昏菽麥，神之辨也。固知三者定乎造化，榮辱之境，獨曰由人，是知二五而未識於十，其蔽一也。龍犀日角，帝王之表；河目龜文，公侯之相。撫鏡知其將刑，壓紐顯其膺錄。星虹樞電，昭聖德之符；夜哭聚雲，鬱興王之瑞。皆兆發於前期，渙汗於後葉。若謂驅貔虎，奮尺劔，入紫微，升帝道，則未達窅冥之情，未測神明之數，其蔽二也。空桑之里變成洪川，歷陽之都化為魚鼈。楚師屠漢卒，睢河鯁其流；秦人坑趙士，沸聲若雷電。火炎崑岳，礫石與琬琰俱焚；嚴霜夜零，蕭艾與芝蘭共盡。雖游、夏之英才，伊、顏之殆庶，焉能抗之哉？其蔽三也。或曰，明月之珠，不能無纇；夏后之璜，不能無考。故亭伯死於縣長，長卿卒於園令。才非不傑也，主非不明也，而碎結綠之鴻輝，殘懸黎之夜色，抑尺之量有短哉？若然者，主父偃、公孫弘對策不升第，歷說而不入，牧豕淄原，見棄州部，設令忽如過隙，溘死霜露，其為詬恥，豈崔、馬之流乎？及至開東閤，列五鼎，電照風行，聲馳海外，寧前愚而後智，先非而終是？將榮悴有定數，天命有至極，而謬生妍蚩，其蔽四也。夫虎嘯風馳，龍興雲屬。故重華立而元凱升，辛受生而飛廉進。然則天下善人少，惡人多；闇主衆，明君寡。而薰蕕不同器，梟鸞不接翼。是使渾沌、檮杌，踵武雲臺之上；仲容、庭堅，耕耘巖石之下。橫謂廢興在我，無繫於天，其蔽五也。彼戎狄者，人面獸心，宴安鴆毒。以誅殺為道德，以蒸報為仁義。雖大風立於青丘，鑿齒奮於華野，比其狼戾，曾何足踰。自金行不競，天地版蕩，左帶沸脣，乘間電發，遂覆瀍洛，傾五都。居先王之桑梓，竊名號於中縣。與三皇競其氓黎，五帝角其區宇。種落繁熾，充牣神州。嗚呼！福善禍淫，徒虛言耳。豈非否泰相傾，盈縮遞運，而汨之以人？其蔽六也。

　　然所謂命者，死生焉，貴賤焉，貧富焉，理亂焉，禍福焉，此十者天之所賦也。愚智善惡，此四者人之所行也。夫神非舜、禹，心異朱、均，才絓中庸，在於所習。是以素絲無恒，玄黃代起；鮑魚芳蘭，入而自變。故季路學於仲尼，厲風霜之節；楚穆謀於潘崇，成悖逆之禍。而商臣之惡，盛業光於後嗣；仲由之善，不能息其結纓，斯則邪正由於人，吉凶存乎命。或以鬼神害盈，皇天輔德。故宋公一言，法星三徙；殷帝自翦，千里來雲。善惡無徵，未洽斯義。且于公高門以待封，嚴母掃墓以望喪。此君子所以自強不息也。如使仁而無報，奚為修善立名乎？斯徑廷之辭也。夫聖人之言，顯而晦，微而婉，幽遠而難聞，河漢而不極。或立教以進庸惰，或言命以窮性靈。積善餘慶，立教也；鳳鳥不至，言命也。今以其片言辯其要趣，何異乎夕死之類而論春秋之變哉。且荊昭德音，丹雲不卷；周宣祈雨，珪璧斯罄。于叟種德，不逮勛、華之高；延年殘獷，未甚東陵之酷。為善一，為惡均，而禍福異其流，廢興殊其跡。蕩蕩上帝，豈如是乎？詩云：「風雨如晦，雞鳴不已。」故善人為善，焉有息哉？

　　夫食稻粱，進芻豢，衣狐貉，襲冰紈，觀窈眇之奇舞，聽雲和之琴瑟，此生人之所急，非有求而為也。修道德，習仁義，敦孝悌，立忠貞，漸禮樂之腴潤，蹈先王之盛則，此君子之所急，非有求而為也。然則君子居正體道，樂天知命。明其無可奈何，識其不由智力。逝而不召，來而不距，生而不喜，死而不慼。瑤臺夏屋，不能悅其神；土室編蓬，未足憂其慮。不充詘於富貴，不遑遑於所欲。豈有史公、董相不遇之文乎？

論成，中山劉沼致書以難之，凡再反，峻並為申析以答之。會沼卒，不見峻後報者，峻乃為書以序之曰：「劉侯既有斯難，值余有天倫之慼，竟未之致也。尋而此君長逝，化為異物，緒言餘論，蘊而莫傳。或有自其家得而示余者，悲其音徽未沫，而其人已亡；青簡尚新，而宿草將烈，泫然不知涕之無從。雖隙駟不留，尺波電謝，而秋菊春蘭，英華靡絕，故存其梗概，更酬其旨。若使墨翟之言無爽，宣室之談有徵。冀東平之樹，望咸陽而西靡；蓋山之泉，聞弦歌而赴節。但懸劔空壟，有恨如何！」其論文多不載。

峻又嘗為自序，其略曰：「余自比馮敬通，而有同之者三，異之者四。何則？敬通雄才冠世，志剛金石；余雖不及之，而節亮慷慨，此一同也。敬通值中興明君，而終不試用；余逢命世英主，亦擯斥當年，此二同也。敬通有忌妻，至於身操井臼；余有悍室，亦令家道轗軻，此三同也。敬通當更始之世，手握兵符，躍馬食肉；余自少迄長，戚戚無懽，此一異也。敬通有一子仲文，官成名立；余禍同伯道，永無血胤，此二異也。敬通膂力方剛，老而益壯；余有犬馬之疾，溘死無時，此三異也。敬通雖芝殘蕙焚，終填溝壑，而為名賢所慕，其風流郁烈芬芳，久而彌盛；余聲塵寂漠，世不吾知，魂魄一去，將同秋草，此四異也。所以自力為敘，遺之好事云。」

峻居東陽，吳會人士多從其學。普通二年，卒，時年六十。門人謚曰玄靖先生。

劉沼字明信，中山魏昌人。六代祖輿，晉驃騎將軍。沼幼善屬文，既長博學。仕齊起家奉朝請，冠軍行參軍。天監初，拜後軍臨川王記室參軍，秣陵令，卒。

謝幾卿，陳郡陽夏人。曾祖靈運，宋臨川內史；父超宗，齊黃門郎：並有重名於前代。幾卿幼清辯，當世號曰神童。後超宗坐事徙越州，路出新亭渚，幾卿不忍辭訣，遂投赴江流，左右馳救，得不沈溺。及居父憂，哀毀過禮。服闋，召補國子生。齊文惠太子自臨策試，謂祭酒王儉曰：「幾卿本長玄理，今可以經義訪之。」儉承旨發問，幾卿隨事辨對，辭無滯者，文惠大稱賞焉。儉謂人曰：「謝超宗為不死矣。」

既長好學，博涉有文采。起家豫章王國常侍，累遷車騎法曹行參軍，相國祭酒，出為寧國令，入補尚書殿中郎、太尉晉安王主簿。天監初，除征虜鄱陽王記室，尚書三公侍郎，尋為治書侍御史。舊郎轉為此職者，世謂為南奔。幾卿頗失志，多陳疾，臺事略不復理。徙為散騎侍郎，累遷中書郎，國子博士，尚書左丞。幾卿詳悉故實，僕射徐勉每有疑滯，多詢訪之。然性通脫，會意便行，不拘朝憲，嘗預樂遊苑宴，不得醉而還，因詣道邊酒壚，停車褰幔，與車前三騶對飲，時觀者如堵，幾卿處之自若。後以在省署，夜著犢鼻褌，與門生登閣道飲酒酣呼，為有司糾奏，坐免官。尋起為國子博士，俄除河東太守，秩未滿，陳疾解。尋除太子率更令，遷鎮衞南平王長史。普通六年，詔遣領軍將軍西昌侯蕭淵藻督衆軍北伐，樂卿啟求行，擢為軍師長史，加威戎將軍。軍至渦陽退敗，幾卿坐免官。

居宅在白楊石井，朝中交好者載酒從之，賔客滿坐。時左丞庾仲容亦免歸，二人意志相得，並肆情誕縱，或乘露車歷遊郊野，既醉則執鐸挽歌，不屑物議。湘東王在荊鎮，與書慰勉之。幾卿答曰：「下官自奉違南浦，卷跡東郊，望日臨風，瞻言佇立。仰尋惠渥，陪奉遊宴，漾桂棹於清池，席落英於曾岨。蘭香兼御，羽觴競集，側聽餘論，沐浴玄流。濤波之辯，懸河不足譬，春藻之辭，麗文無以匹。莫不相顧動容，服心勝口，不覺春日為遙，更謂脩夜為促。嘉會難常，摶雲易遠，言念如昨，忽焉素秋。恩光不遺，善謔遠降。因事罷歸，豈云栖息。既匪高官，理就一廛。田家作苦，實符清誨。本乏金羈之飾，無假玉璧為資，徒以老使形疏，疾令心阻，沈滯床簟，彌歷七旬，夢幻俄頃，憂傷在念，竟知無益，思自袪遣。尋理滌意，即以任命為膏酥；擥鏡照形，飜以支離代萱樹。故得仰慕徽猷，永言前哲，鬼谷深栖，接輿高舉，遯名屠肆，發跡關市，其人緬邈，餘流可想。若令亡者有知，寧不縈悲玄壤，悵隔芳塵；如其逝者可作，必當昭被光景，懽同遊豫，使夫一介老圃，得造虛心末席。去日已疏，來侍未孱，連劔飛鳧，擬非其類，懷私茂德，竊用涕零。」

幾卿雖不持檢操，然於家門篤睦。兄才卿早卒，其子藻幼孤，幾卿撫養甚至。及藻成立，歷清官公府祭酒、主簿，皆幾卿獎訓之力也。世以此稱之。

幾卿未及序用，病卒。文集行於世。

劉勰字彥和，東莞莒人。祖靈真，宋司空秀之弟也。父尚，越騎校尉。勰早孤，篤志好學，家貧不婚娶，依沙門僧祐，與之居處，積十餘年，遂博通經論，因區別部類，錄而序之。今定林寺經藏，勰所定也。

天監初，起家奉朝請，中軍臨川王宏引兼記室，遷車騎倉曹參軍。出為太末令，政有清績。除仁威南康王記室，兼東宮通事舍人。時七廟饗薦已用蔬果，而二郊農社猶有犧牲，勰乃表言二郊宜與七廟同改，詔付尚書議，依勰所陳。遷步兵校尉，兼舍人如故。昭明太子好文學，深愛接之。

初，勰撰文心雕龍五十篇，論古今文體，引而次之。其序曰：

　　夫文心者，言為文之用心也。昔涓子琴心，王孫巧心，心哉美矣夫，故用之焉。古來文章，以雕縟成體，豈取騶奭羣言雕龍也。夫宇宙緜邈，黎獻紛雜，拔萃出類，智術而已。歲月飄忽，性靈不居，騰聲飛實，制作而已。夫肖貌天地，稟性五才，擬耳目於日月，方聲氣乎風雷，其超出萬物，亦已靈矣。形甚草木之脆，名踰金石之堅，是以君子處世，樹德建言，豈好辯哉，不得已也。

　　予齒在踰立，嘗夜夢執丹漆之禮器，隨仲尼而南行，旦而寤，迺怡然而喜。大哉聖人之難見也！迺小子之垂夢歟！自生人以來，未有如夫子者也。敷讚聖旨，莫若注經，而馬、鄭諸儒，弘之已精，就有深解，未足立家。唯文章之用，實經典枝條，五禮資之以成，六典因之致用，君臣所以炳煥，軍國所以昭明，詳其本源，莫非經典。而去聖久遠，文體解散，辭人愛奇，言貴浮詭，飾羽尚畫，文繡鞶帨，離本彌甚，將遂訛濫。蓋周書論辭，貴乎體要；尼父陳訓，惡乎異端。辭訓之異，宜體於要。於是搦筆和墨，乃始論文。

　　詳觀近代之論文者多矣。至如魏文述典，陳思序書，應瑒文論，陸機文賦，仲治流別，弘範翰林，各照隅隙，鮮觀衢路。或臧否當時之才，或銓品前修之文，或汎舉雅俗之旨，或撮題篇章之意。魏典密而不周，陳書辯而無當，應論華而疏略，陸賦巧而碎亂，流別精而少功，翰林淺而寡要。又君山、公幹之徒，吉甫、士龍之輩，汎議文意，往往間出，並未能振葉以尋根，觀瀾而索源。不述先哲之誥，無益後生之慮。

　　蓋文心之作也，本乎道，師乎聖，體乎經，酌乎緯，變乎騷，文之樞紐，亦云極矣。若乃論文敘筆，則囿別區分，原始以表末，釋名以章義，選文以定篇，敷理以舉統。上篇以上，綱領明矣。至於割情析表，籠圈條貫，摛神性，圖風勢，苞會通，閱聲字，崇贊於時序，襃貶於才略，怊悵於知音，耿介於程器，長懷序志，以馭羣篇。下篇以下，毛目顯矣。位理定名，彰乎大易之數，其為文用，四十九篇而已。

　　夫銓敘一文為易，彌綸羣言為難，雖復輕采毛髮，深極骨髓，或有曲意密源，似近而遠，辭所不載，亦不勝數矣。及其品評成文，有同乎舊談者，非雷同也，勢自不可異也。有異乎前論者，非苟異也，理自不可同也。同之與異，不屑古今，擘肌分理，唯務折衷。案轡文雅之場，而環絡藻繪之府，亦幾乎備矣。但言不盡意，聖人所難，識在缾管，何能矩矱。茫茫往代，既洗予聞；眇眇來世，儻塵彼觀。

既成，未為時流所稱。勰自重其文，欲取定於沈約。約時貴盛，無由自達，乃負其書，候約出，干之於車前，狀若貨鬻者。約便命取讀，大重之，謂為深得文理，常陳諸几案。

然勰為文長於佛理，京師寺塔及名僧碑誌，必請勰製文。有敕與慧震沙門於定林寺撰經證，功畢，遂啟求出家，先燔鬢髮以自誓，敕許之。乃於寺變服，改名慧地。未朞而卒。文集行於世。

王籍字文海，琅邪臨沂人。祖遠，宋光祿勳。父僧祐，齊驍騎將軍。籍七歲能屬文，及長好學，博涉有才氣，樂安任昉見而稱之。嘗於沈約坐賦詠得燭，甚為約賞。齊末，為冠軍行參軍，累遷外兵、記室。天監初，除安成王主簿，尚書三公郎，廷尉正。歷餘姚、錢塘令，並以放免。久之，除輕車湘東王諮議參軍，隨府會稽。郡境有雲門、天柱山，籍嘗遊之，或累月不反。至若邪溪賦詩，其略云：「蟬噪林逾靜，鳥鳴山更幽。」當時以為文外獨絕。還為大司馬從事中郎，遷中散大夫，尤不得志，遂徒行市道，不擇交遊。湘東王為荊州，引為安西府諮議參軍，帶作塘令，不理縣事，日飲酒，人有訟者，鞭而遣之。少時，卒。文集行於世。子碧，亦有文才，先籍卒。

何思澄字元靜，東海郯人。父敬叔，齊征東錄事參軍、餘杭令。思澄少勤學，工文辭。起家為南康王侍郎，累遷安成王左常侍，兼太學博士，平南安成王行參軍，兼記室。隨府江州，為遊廬山詩，沈約見之，大相稱賞，自以為弗逮，約郊居宅新構閣齋，因命工書人題此詩於壁。傅昭常請思澄製釋奠詩，辭文典麗。除廷尉正。天監十五年，敕太子詹事徐勉舉學士入華林撰遍略，勉舉思澄等五人以應選。遷治書侍御史。宋齊以來，此職稍輕，天監初始重其選，車前依尚書二丞給三騶，執盛印青囊，舊事糾彈官印綬在前故也。久之，遷秣陵令，入兼東宮通事舍人。除安西湘東王錄事參軍，兼舍人如故。時徐勉、周捨以才具當朝，並好思澄學，常遞日招致之。昭明太子薨，出為黟縣令。遷除宣惠武陵王中錄事參軍，卒官，時年五十四。文集十五卷。

初，思澄與宗人遜及子朗俱擅文名，時人語曰：「東海三何，子朗最多。」思澄聞之，曰：「此言誤耳。如其不然，故當歸遜。」思澄意謂宜在己也。

子朗字世明，早有才思，工清言，周捨每與共談，服其精理。嘗為敗冢賦，擬莊周馬棰，其文甚工。世人語曰：「人中爽爽何子朗。」歷官員外散騎侍郎，出為國山令，卒，時年二十四。文集行於世。

劉杳字士深，平原平原人也。祖乘民，宋冀州刺史。父聞慰，齊東陽太守，有清績，在齊書良政傳。杳年數歲，徵士明僧紹見之，撫而言曰：「此兒實千里之駒。」十三丁父憂，每哭，哀感行路。天監初，為太學博士、宣惠豫章王行參軍。

杳少好學，博綜羣書，沈約、任昉以下，每有遺忘，皆訪問焉。嘗於約坐語及宗廟犧樽，約云：「鄭玄答張逸，謂為畫鳳皇尾娑娑然。今無復此器，則不依古。」杳曰：「此言未必可按。古者樽彝，皆刻木為鳥獸，鑿頂及背，以出內酒。頃魏世魯郡地中得齊大夫子尾送女器，有犧樽作犧牛形；晉永嘉賊曹嶷於青州發齊景公冢，又得此二樽，形亦為牛象。二處皆古之遺器，知非虛也。」約大以為然。約又云：「何承天纂文奇博，其書載張仲師及長頸王事，此何出？」杳曰：「仲師長尺二寸，唯出論衡。長頸是毗騫王，朱建安扶南以南記云：古來至今不死。」約即取二書尋檢，一如杳言。約郊居宅時新構閣齋，杳為贊二首，并以所撰文章呈約，約即命工書人題其贊于壁。仍報杳書曰：「生平愛嗜，不在人中，林壑之歡，多與事奪。日暮塗殫，此心往矣；猶復少存閑遠，徵懷清曠。結宇東郊，匪云止息，政復頗寄夙心，時得休偃。仲長遊居之地，休璉所述之美，望慕空深，何可髣髴。君愛素情多，惠以二贊。辭采妍富，事義畢舉，句韻之間，光影相照，便覺此地，自然十倍。故知麗辭之益，其事弘多，輒當置之閣上，坐臥嗟覽。別卷諸篇，並為名製。又山寺既為警策，諸賢從時復高奇，解頤愈疾，義兼乎此。遲比敘會，更共申析。」其為約所賞如此。又在任昉坐，有人餉昉𣒅酒而作榐字。昉問杳：「此字是不？」杳對曰：「葛洪字苑作木旁若。」昉又曰：「酒有千日醉，當是虛言。」杳云：「桂陽程鄉有千里酒，飲之至家而醉，亦其例也。」昉大驚曰：「吾自當遺忘，實不憶此。」杳云：「出楊元鳳所撰置郡事。元鳳是魏代人，此書仍載其賦，云三重五品，商溪摖里。」時即檢楊記，言皆不差。王僧孺被敕撰譜，訪杳血脈所因。杳云：「桓譚新論云『太史三代世表，旁行邪上，並效周譜。』以此而推，當起周代。」僧孺歎曰：「可謂得所未聞。」周捨又問杳：「尚書官著紫荷橐，相傳云『挈囊』，竟何所出？」杳答曰：「張安世傳曰『持橐簪筆，事孝武皇帝數十年』。韋昭、張晏注並云『橐，囊也。近臣簪筆，以待顧問』。」范岫撰字書音訓，又訪杳焉。其博識牆記，皆此類也。

尋佐周捨撰國史。出為臨津令，有善績，秩滿，縣人三百餘人詣闕請留，敕許焉。杳以疾陳解，還除雲麾晉安王府參軍。詹事徐勉舉杳及顧協等五人入華林撰遍略，書成，以本官兼廷尉正，又以足疾解。因著林庭賦。王僧孺見之，歎曰：「郊居以後，無復此作。」普通元年，復除建康正，遷尚書駕部郎，數月，徙署儀曹郎，僕射勉以臺閣文議專委杳焉。出為餘姚令，在縣清潔，人有饋遺，一無所受，湘東王發教襃稱之。還除宣惠湘東王記室參軍，母憂去職。服闋，復為王府記室，兼東宮通事舍人。大通元年，遷步兵校尉，兼舍人如故。昭明太子謂杳曰：「酒非卿所好，而為酒厨之職，政為不愧古人耳。」俄有敕代裴子野知著作郎事。昭明太子薨，新宮建，舊人例無停者，敕特留杳焉。仍注太子徂歸賦，稱為博悉。僕射何敬容奏轉杳王府諮議，高祖曰：「劉杳須先經中書。」仍除中書侍郎。尋為平西湘東王諮議參軍，兼舍人、知著作如故。遷為尚書左丞。大同二年，卒官，時年五十。

杳治身清儉，無所嗜好。為性不自伐，不論人短長，及覩釋氏經教，常行慈忍。天監十七年，自居母憂，便長斷腥羶，持齋蔬食。及臨終，遺命斂以法服，載以露車，還葬舊墓，隨得一地，容棺而已，不得設靈筵祭醊。其子遵行之。

杳自少至長，多所著述。撰要雅五卷，楚辭草木疏一卷，高士傳二卷，東宮新舊記三十卷，古今四部書目五卷，並行於世。

謝徵字玄度，陳郡陽夏人。高祖景仁，宋尚書左僕射。祖稚，宋司徒主簿。父璟，少與從叔朓俱知名。齊竟陵王子良開西邸，招文學，璟亦預焉。隆昌中，為明帝驃騎諮議參軍，領記室。遷中書郎，晉安內史。高祖平京邑，為霸府諮議，梁臺黃門郎。天監初，累遷司農卿，祕書監，左民尚書，明威將軍、東陽太守。高祖用為侍中，固辭年老，求金紫，未序，會疾卒。

徵幼聦慧，璟異之。常謂親從曰：「此兒非常器，所憂者壽；若天假其年，吾無恨矣。」既長，美風采，好學善屬文。初為安西安成王法曹，遷尚書金部三公二曹郎，豫章王記室，兼中書舍人。遷除平北諮議參軍，兼鴻臚卿，舍人如故。

徵與河東裴子野、沛國劉顯同官友善，子野嘗為寒夜直宿賦以贈徵，徵為感友賦以酬之。時魏中山王元略還北，高祖餞於武德殿，賦詩三十韻，限三刻成。徵二刻便就，其辭甚美，高祖再覽焉。又為臨汝侯淵猷製放生文，亦見賞於世。

中大通元年，以父喪去職，續又丁母憂。詔起為貞威將軍，還攝本任。服闋，除尚書左丞。三年，昭明太子薨，高祖立晉安王綱為皇太子，將出詔，唯召尚書左僕射何敬容、宣惠將軍孔休源及徵三人與議。徵時年位尚輕，而任遇已重。四年，累遷中書郎，鴻臚卿、舍人如故。六年，出為北中郎豫章王長史、南蘭陵太守。大同二年，卒官，時年三十七。友人琅邪王籍集其文為二十卷。

臧嚴字彥威，東莞莒人也。曾祖燾，宋左光祿。祖凝，齊尚書右丞。父稜，後軍參軍。嚴幼有孝性，居父憂以毀聞。孤貧勤學，行止書卷不離於手。初為安成王侍郎，轉常侍。從叔未甄為江夏郡，攜嚴之官，於塗作屯遊賦，任昉見而稱之。又作七算，辭亦富麗。性孤介，於人間未嘗造請，僕射徐勉欲識之，嚴終不詣。

遷冠軍行參軍、侍湘東王讀，累遷王宣惠輕車府參軍，兼記室。嚴於學多所諳記，尤精漢書，諷誦略皆上口。王嘗自執四部書目以試之，嚴自甲至丁卷中，各對一事，并作者姓名，遂無遺失，其博洽如此。王遷荊州，隨府轉西中郎安西錄事參軍。歷監義陽、武寧郡，累任皆蠻左，前郡守常選武人，以兵鎮之；嚴獨以數門生單車入境，羣蠻悅服，遂絕寇盜。王入為石頭戍軍事，除安右錄事。王遷江州，為鎮南諮議參軍，卒官。文集十卷。

伏挺字士摽。父暅，為豫章內史，在良吏傳。挺幼敏寤，七歲通孝經、論語。及長，有才思，好屬文，為五言詩，善效謝康樂體。父友人樂安任昉深相歎異，常曰：「此子目下無雙。」齊末，州舉秀才，對策為當時弟一。高祖義師至，挺迎謁於新林，高祖見之甚悅，謂曰「顏子」，引為征東行參軍，時年十八。天監初，除中軍參軍事。宅居在潮溝，於宅講論語，聽者傾朝。遷建康正，俄以劾免。久之，入為尚書儀曹郎，遷西中郎記室參軍，累為晉陵、武康令。罷縣還，仍於東郊築室，不復仕。

挺少有盛名，又善處當世，朝中勢素多與交遊，故不能久事隱靖。時僕射徐勉以疾假還宅，挺致書以觀其意曰：

　　昔士德懷顧，戀興數日；輔嗣思友，情勞一旬。故知深心所係，貴賤一也。況復恩隆世親，義重知己，道庇生人，德弘覆蓋。而朝野懸隔，山川邈殊，雖咳唾時沾，而顏色不覯。東山之歎，豈云旋復；西風可懷，孰能無思。加以靜居廓處，顧影莫酬，秋風四起，園林易色，涼野寂寞，寒蟲吟叫。懷抱不可直置，情慮不能無託，時因吟詠，動輒盈篇。揚生沉鬱，且猶覆盎；惠子五車，彌多踳駮。一日聊呈小文，不期過賞，還逮隆渥，累牘兼翰，紙縟字磨，誦復無已，徒恨許與過當，有傷準的。昔子建不欲妄讚陳琳，恐見嗤哂後代。今之過奢餘論，將不有累清談。

　　挺竄跡草萊，事絕聞見，藉以謳謠，得之輿牧。仰承有事砭石，仍成簡通，娛腸悅耳，稍從擯落，宴處榮觀，務在滌除。綺羅絲竹，二列頓遣；方丈員案，三桮僅存。故以道變區中，情沖域外；操彼絃誦，賁茲觀損。追留侯之却粒，念韓卿之辭榮，睠想東都，屬懷南岳，鑽仰來貺，有符下風。雖云幸甚，然則未喻。雖復帝道康寧，走馬行却，由庚得所，寅亮有歸。悠悠之人，展氏猶且攘袂；浩浩白水，甯叟方欲褰裳。是知君子拯物，義非徇己。思與赤松子遊，誰其克遂。願驅之仁壽，綏此多福。雖則不言，四時行矣。然後黔首有庇，薦紳靡奪；白駒不在空谷，屠羊豫蒙其賚。豈不休哉，豈不休哉。昔杜真自閉深室，郎宗絕跡幽野，難矣，誠非所希。井丹高潔，相如慢世，尚復遊涉權門，雍容鄉邑，常謂此道為泰，每竊慕之。方念擁箒延思，以陳侍者，請至農隙，無待邀求。

　　挺誠好屬文，不會今世，不能促節局步，以應流俗。事等昌菹，謬彼偏嗜，是用不羞固陋，無憚龍門。昔敬通之賞景卿，孟公之知仲蔚，止乎通人，猶稱盛美，況在時宗，彌為未易。近以蒲槧勿用，箋素多闕，聊效東方，獻書丞相，須得善寫，更請潤訶，儻逢子侯，比復削牘。

勉報曰：

　　復覽來書，累牘兼翰，事苞出處，言兼語默，事義周悉，意致深遠，發函伸紙，倍增憤歎。卿雄州擢秀，弱冠升朝，穿綜百家，佃漁六學，觀眸表其韶慧，視色見其英朗，若魯國之名駒，邁雲中之白鶴。及占顯邑，試吏腴壤，將有武城弦歌，桐鄉謠詠，豈與卓魯斷斷同年而語邪？方當見賞良能，有加寵授，飾茲簪帶，置彼周行。而欲遠慕卷舒，用懷愚智，既知益之為累，爰悟滿則辭多，高蹈風塵，良所欽挹。況以金商戒節，素秋御序，蕭條林野，無人相樂，偃臥墳籍，遊浪儒玄，物我兼忘，寵辱誰滯？誠乃歡羨，用有殊同。今逖聽傍求，興懷寤宿，白駒空谷，幽人引領，貧賤為恥，鳥獸難羣，故當捐此薜蘿，出從鵷鷺，無乘隱顯，不亦休哉！

　　吾智乏佐時，才慙濟世，稟承朝則，不敢荒寧，力弱途遙，愧心非一。天下有道，堯人何事，得因疲病，念從閑逸。若使車書混合，尉候無警，作樂制禮，紀石封山，然後乃返服衡門，實為多幸。但夙有風欬，遘茲虛眩，瘠類士安，羸同長孺，簿領沉廢，臺閣未理，娛耳爛腸，因事而息，非關欲追松子，遠慕留侯。若乃天假之年，自當靖恭所職。擬非倫匹，良覺辭費。覽復循環，爽焉如失。清塵獨遠，白雲飄蕩，依然何極。

　　猥降書札，示之文翰，覽復成誦，流連縟紙。昔仲宣才敏，藉中郎而表譽；正平頴悟，賴北海以騰聲。望古料今，吾有慙德。儻成卷帙，力為稱首。無令獨耀隨掌，空使辭人扼腕。式閭願見，宜事掃門。亦有來思，赴其懸榻。輕苔魚網，別當以薦。城闕之歎，曷日無懷。所遲萱蘇，書不盡意。

挺後遂出仕，尋除南臺治書，因事納賄，當被推劾，挺懼罪，遂變服為道人，久之藏匿，後遇赦，乃出大心寺。會邵陵王為江州，攜挺之鎮，王好文義，深被恩禮，挺因此還俗。復隨王遷鎮郢州，徵入為京尹，挺留夏首，久之還京師。太清中，客遊吳興、吳郡，侯景亂中卒。著邇說十卷，文集二十卷。

子知命，先隨挺事邵陵王，掌書記。亂中，王於郢州奔敗，知命仍下投侯景。常以其父宦途不至，深怨朝廷，遂盡心事景。景襲郢州，圍巴陵，軍中書檄，皆其文也。及景篡位，為中書舍人，專任權寵，勢傾內外。景敗被執，送江陵，於獄中幽死。挺弟捶，亦有才名，先為邵陵王所引，歷為記室，中記室，參軍。

庾仲容字仲容，潁川鄢陵人也。晉司空冰六世孫。祖徽之，宋御史中丞。父漪，齊邵陵王記室。

仲容幼孤，為叔父泳所養。既長，杜絕人事，專精篤學，晝夜手不輟卷。初為安西法曹行參軍，泳時已貴顯，吏部尚書徐勉擬泳子晏嬰為宮僚，泳垂泣曰：「兄子幼孤，人才粗可，願以晏嬰所忝迴用之。」勉許焉，因轉仲容為太子舍人。遷安成王主簿。時平原劉孝摽亦為府佐，並以強學為王所禮接。遷晉安功曹史。歷為永康、錢唐、武康令，治縣並無異績，多被劾。久之，除安成王中記室，當出隨府，皇太子以舊恩，特降餞宴，賜詩曰：「孫生陟陽道，吳子朝歌縣，未若樊林舉，置酒臨華殿。」時輩榮之。遷安西武陵王諮議參軍。除尚書左丞，坐推糾不直免。

仲容博學，少有盛名，頗任氣使酒，好危言高論，士友以此少之。唯與王籍、謝幾卿情好相得，二人時亦不調，遂相追隨，誕縱酣飲，不復持檢操。久之，復為諮議參軍，出為黟縣令。及太清亂，客遊會稽，遇疾卒，時年七十四。

仲容抄諸子書三十卷，衆家地理書二十卷，列女傳三卷，文集二十卷：並行於世。

陸雲公字子龍，吳郡人也。祖閑，州別駕。父完，寧遠長史。

雲公五歲誦論語、毛詩，九歲讀漢書，略能記憶。從祖倕、沛國劉顯質問十事，雲公對無所失，顯歎異之。既長，好學有才思。州舉秀才。累遷宣惠武陵王、平西湘東王行參軍。雲公先製太伯廟碑，吳興太守張纘罷郡經途，讀其文歎曰：「今之蔡伯喈也。」纘至都掌選，言之於高祖，召兼尚書儀曹郎，頃之即真，入直壽光省，以本官知著作郎事。俄除著作郎，累遷中書黃門郎，並掌著作。雲公善弈棊，常夜侍御坐，武冠觸燭火，高祖笑謂曰：「燭燒卿貂。」高祖將用雲公為侍中，故以此言戲之也。是時天淵池新製鯿魚舟，形闊而短，高祖暇日，常汎此舟，在朝唯引太常劉之遴、國子祭酒到溉、右衞朱异，雲公時年位尚輕，亦預焉。其恩遇如此。太清元年，卒，時年三十七。高祖悼惜之，手詔曰：「給事黃門侍郎、掌著作陸雲公，風尚優敏，後進之秀。奄然殂謝，良以惻然。可剋日舉哀，賻錢五萬，布四十匹。」

張纘時為湘州，與雲公叔襄、兄晏子書曰：「都信至，承賢兄子賢弟黃門殞折，非唯貴門喪寶，實有識同悲，痛惋傷惜，不能已已。賢兄子賢弟神情早著，標令弱年，經目所覩，殆無再問。懷橘抱柰，稟自天情；倨坐列薪，非因外獎。學以聚之，則一箸能立；問以辯之，則師心獨寤。始踰弱歲，辭藝通洽，升降多士，秀也詩流。見與齒過肩隨，禮殊拜絕，懷抱相得，忘其年義。朝遊夕宴，一載于斯。翫古披文，終晨訖暮。平生知舊，零落稍盡，老夫記意，其數幾何。至若此生，寧可多過，賞心樂事，所寄伊人。弟遷職瀟湘，維舟洛汭，將離之際，彌見情款。夕次帝郊，亟淹信宿，徘徊握手，忍分歧路。行役數年，羈病侵迫，識慮惛怳，久絕人世。憑几口授，素無其功；翰動若飛，彌有多愧。京洛遊故，咸成雲雨，唯有此生，音塵數嗣。形跡之外，不為遠近隔情；襟素之中，豈以風霜改節。客遊半紀，志切首丘，日望東歸，更敦昔款。如何此別，永成異世！揮袂之初，人誰自保，但恐衰謝，無復前期。不謂華齡，方春掩質，埋玉之恨，撫事多情。想引進之情，懷抱素篤，友于之至，兼深家寶。奄有此恤，當何可言。臨白增悲，言以無次。」

雲公從兄才子，亦有才名，歷官中書郎、宣成王友，太子中庶子，廷尉卿，先雲公卒。才子、雲公文集，並行於世。

任孝恭字孝恭，臨淮臨淮人也。曾祖農夫，宋南豫州刺史。

孝恭幼孤，事母以孝聞。精力勤學，家貧無書，常崎嶇從人假借。每讀一遍，諷誦略無所遺。外祖丘它，與高祖有舊，高祖聞其有才學，召入西省撰史。初為奉朝請，進直壽光省，為司文侍郎，俄兼中書通事舍人。敕遣製建陵寺剎下銘，又啟撰高祖集序文，並富麗，自是專掌公家筆翰。孝恭為文敏速，受詔立成，若不留意，每奏，高祖輒稱善，累賜金帛。孝恭少從蕭寺雲法師讀經論，明佛理，至是蔬食持戒，信受甚篤。而性頗自伐，以才能尚人，於時輩中多有忽略，世以此少之。

太清二年，侯景寇逼，孝恭啟募兵，隸蕭正德，屯南岸。及賊至，正德舉衆入賊，孝恭還赴臺，臺門已閉，因奔入東府，尋為賊所攻，城陷見害。文集行於世。

顏協字子和，琅邪臨沂人也。七代祖含，晉侍中、國子祭酒、西平靖侯。父見遠，博學有志行。初，齊和帝之鎮荊州也，以見遠為錄事參軍，及即位於江陵，以為治書侍御史，俄兼中丞。高祖受禪，見遠乃不食，發憤數日而卒。高祖聞之曰：「我自應天從人，何預天下士大夫事？而顏見遠乃至於此也。」

協幼孤，養於舅氏。少以器局見稱。博涉羣書，工於草隸。釋褐湘東王國常侍，又兼府記室。世祖出鎮荊州，轉正記室。時吳郡顧協亦在蕃邸，與協同名，才學相亞，府中稱為「二協」。舅陳郡謝暕卒，協以有鞠養恩，居喪如伯叔之禮，議者重焉。又感家門事義，不求顯達，恆辭徵辟，遊於蕃府而已。大同五年，卒，時年四十二。世祖甚歎惜之，為懷舊詩以傷之。其一章曰：「弘都多雅度，信乃含賔實，鴻漸殊未昇，上才淹下秩。」

協所撰晉仙傳五篇，日月災異圖兩卷，遇火湮滅。

有二子：之儀，之推，並早知名。之推，承聖中仕至正員郎、中書舍人。

陳吏部尚書姚察曰：魏文帝稱古之文人，鮮能以名節自全。何哉？夫文者妙發性靈，獨拔懷抱，易邈等夷，必興矜露。大則凌慢侯王，小則傲蔑朋黨，速忌離訧，啟自此作。若夫屈、賈之流斥，桓、馮之擯放，豈獨一世哉，蓋恃才之禍也。羣士值文明之運，摛豔藻之辭，無鬱抑之虞，不遭向時之患，美矣。劉氏之論，命之徒也。命也者，聖人罕言歟，就而必之，非經意也。

## 梁書‧卷五十一 列傳第四十五 處士

 何點弟胤　阮孝緒　陶弘景　諸葛璩　沈顗　劉慧斐　范元琰　劉訏　劉歊　庾詵　張孝秀　庾承先

易曰：「君子遯世無悶，獨立不懼。」孔子稱長沮、桀溺隱者也。古之隱者，或恥聞禪代，高讓帝王，以萬乘為垢辱，之死亡而無悔。此則輕生重道，希世間出，隱之上者也。或託仕監門，寄臣柱下，居易而以求其志，處汙而不愧其色。此所謂大隱隱於市朝，又其次也。或躶體佯狂，盲瘖絕世，棄禮樂以反道，忍孝慈而不恤。此全身遠害，得大雅之道，又其次也。然同不失語默之致，有幽人貞吉矣。與夫沒身亂世，爭利干時者，豈同年而語哉！孟子曰：「今人之於爵祿，得之若其生，失之若其死。」淮南子曰：「人皆鑒於止水，不鑒於流潦。」夫可以揚清激濁，抑貪止競，其惟隱者乎！自古帝王，莫不崇尚其道。雖唐堯不屈巢許，周武不降夷齊，以漢高肆慢而長揖黃綺，光武按法而折意嚴周，自茲以來，世有人矣。有梁之盛，繼紹風猷，斯乃道德可宗，學藝可範，故以備處士篇云。

何點字子晳，廬江灊人也。祖尚之，宋司空。父鑠，宜都太守。鑠素有風疾，無故害妻，坐法死。點年十一，幾至滅性。及長，感家禍，欲絕婚宦，尚之彊為之娶琅邪王氏。禮畢，將親迎，點累涕泣，求執本志，遂得罷。

容貌方雅，博通羣書，善談論。家本甲族，親姻多貴仕。點雖不入城府，而遨遊人世，不簪不帶，或駕柴車，躡草屩，恣心所適，致醉而歸，士大夫多慕從之，時人號為「通隱」。兄求，亦隱居吳郡虎丘山。求卒，點菜食不飲酒，訖于三年，要帶減半。

宋泰始末，徵太子洗馬；齊初，累徵中書郎、太子中庶子：並不就。與陳郡謝𤅢、吳國張融、會稽孔稚珪為莫逆友。從弟遁，以東籬門園居之，稚珪為築室焉。園內有卞忠貞冢，點植花卉於冢側，每飲必舉酒酹之。初，褚淵、王儉為宰相，點謂人曰：「我作齊書贊，云『淵既世族，儉亦國華；不賴舅氏，遑恤國家』。」王儉聞之，欲候點，知不可見，乃止。豫章王嶷命駕造點，點從後門遁去。司徒竟陵王子良欲就見之，點時在法輪寺，子良乃往請，點角巾登席，子良欣悅無已，遺點嵇叔夜酒杯，徐景山酒鐺。

點少時嘗患渴痢，積歲不愈，後在吳中石佛寺建講，於講所晝寢，夢一道人形貌非常，授丸一掬，夢中服之，自此而差，時人以為淳德所感。

性通脫，好施與，遠近致遺，一無所逆，隨復散焉。嘗行經朱雀門街，有自車後盜點衣者，見而不言，傍有人擒盜與之，點乃以衣施盜，盜不敢受，點命告有司，盜懼，乃受之，催令急去。

點雅有人倫識鑒，多所甄拔。知吳興丘遲於幼童，稱濟陽江淹於寒素，悉如其言。

點既老，又娶魯國孔嗣女，嗣亦隱者也。點雖婚，亦不與妻相見，築別室以處之，人莫諭其意也。吳國張融少時免官，而為詩有高尚之言，點答詩曰：「昔聞東都日，不在簡書前。」雖戲也，而融久病之。及點後婚，融始為詩贈點曰：「惜哉何居士，薄暮遘荒婬。」點亦病之，而無以釋也。

高祖與點有舊，及踐阼，手詔曰：「昔因多暇，得訪逸軌，坐脩竹，臨清池，忘今語古，何其樂也。暫別丘園，十有四載，人事艱阻，亦何可言。自應運在天，每思相見，密邇物色，勞甚山阿。嚴光排九重，踐九等，談天人，敘故舊，有所不臣，何傷於高？文先以皮弁謁子桓，伯況以縠綃見文叔，求之往策，不無前例。今賜卿鹿皮巾等。後數日，望能入也。」點以巾褐引入華林園，高祖甚悅，賦詩置酒，恩禮如舊。仍下詔曰：「前徵士何點，高尚其道，志安容膝，脫落形骸，栖志窅冥。朕日昃思治，尚想前哲；況親得同時，而不與為政。喉脣任切，必俟邦良，誠望惠然，屈居獻替。可徵為侍中。」辭疾不赴。乃復詔曰：「徵士何點，居貞物表，縱心塵外，夷坦之風，率由自遠。往因素志，頗申讌言，眷彼子陵，情兼惟舊。昔仲虞邁俗，受俸漢朝；安道勉志，不辭晉祿。此蓋前代盛軌，往賢所同。可議加資給，並出在所，日契資須，太官別給。既人高曜卿，故事同垣下。」

天監三年，卒，時年六十八。詔曰：「新除侍中何點，栖遲衡泌，白首不渝。奄至殞喪，倍懷傷惻。可給第一品材一具，賻錢二萬，布五十匹。喪事所須，內監經理。」又敕點弟胤曰：「賢兄徵君，弱冠拂衣，華首一操。心遊物表，不滯近跡；脫落形骸，寄之遠理。性情勝致，遇興彌高；文會酒德，撫際逾遠。朕膺籙受圖，思長聲教。朝多君子，既貴成雅俗；野有外臣，宜弘此難進。方賴清徽，式隆大業。昔在布衣，情期早著，資以仲虞之秩，待以子陵之禮，聽覽暇日，角巾引見，窅然汾射，茲焉有託。一旦萬古，良懷震悼。卿友于純至，親從凋亡，偕老之願，致使反奪，纏綿永恨，伊何可任。永矣柰何！」點無子，宗人以其從弟耿子遲任為嗣。

胤字子季，點之弟也。年八歲，居憂哀毀若成人。既長好學。師事沛國劉瓛，受易及禮記、毛詩；又入鍾山定林寺聽內典：其業皆通。而縱情誕節，時人未之知也；唯瓛與汝南周顒深器異之。

起家齊祕書郎，遷太子舍人。出為建安太守，為政有恩信，民不忍欺。每伏臘放囚還家，依期而返。入為尚書三公郎，不拜，遷司徒主簿。注易，又解禮記，於卷背書之，謂為隱義。累遷中書郎，員外散騎常侍，太尉從事中郎，司徒右長史，給事黃門侍郎，太子中庶子，領國子博士，丹陽邑中正。尚書令王儉受詔撰新禮，未就而卒，又使特進張緒續成之，緒又卒，屬在司徒竟陵王子良，子良以讓胤；乃置學士二十人，佐胤撰錄。永明十年，遷侍中，領步兵校尉，轉為國子祭酒。鬱林嗣位，胤為后族，甚見親待。累遷左民尚書，領驍騎，中書令，領臨海、巴陵王師。

胤雖貴顯，常懷止足。建武初，已築室郊外，號曰小山，恒與學徒遊處其內。至是，遂賣園宅，欲入東山，未及發，聞謝朏罷吳興郡不還，胤恐後之，乃拜表辭職，不待報輒去。明帝大怒，使御史中丞袁昂奏收胤，尋有詔許之。胤以會稽山多靈異，往遊焉，居若邪山雲門寺。初，胤二兄求、點並栖遁，求先卒，至是胤又隱，世號點為大山；胤為小山，亦曰東山。

永元中，徵太常，太子詹事，並不就。高祖霸府建，引胤為軍謀祭酒，與書曰：「想恒清豫，縱情林壑，致足歡也。既內絕心戰，外勞物役，以道養和，履候無爽。若邪擅美東區，山川相屬，前世嘉賞，是為樂土。僕推遷簿官，自東徂西，悟言素對，用成睽闋，傾首東顧，曷日無懷。疇昔歡遇，曳裾儒肆，實欲臥遊千載，畋漁百氏，一行為吏，此事遂乖。屬以世道威夷，仍離屯故，投袂數千，剋黜釁禍。思得矚卷諮款，寓情古昔，夫豈不懷，事與願謝。君清襟素託，栖寄不近，中居人世，殆同隱淪。既俯拾青組，又脫屣朱黻。但理存用捨，義貴隨時，往識禍萌，實為先覺，超然獨善，有識欽嗟。今者為邦，貧賤咸恥，好仁由己，幸無凝滯。比別具白，此未盡言。今遣候承音息，矯首還翰，慰其引領。」胤不至。

高祖踐阼，詔為特進、右光祿大夫。手敕曰：「吾猥當期運，膺此樂推，而顧己蒙蔽，昧於治道。雖復劬勞日昃，思致隆平，而先王遺範，尚蘊方策，自舉之用，存乎其人。兼以世道澆暮，爭詐繁起，改俗遷風，良有未易。自非以儒雅弘朝，高尚軌物，則汨流所至，莫知其限。治人之與治身，獨善之與兼濟，得失去取，為用孰多。吾雖不學，頗好博古，尚想高塵，每懷擊節。今世務紛亂，憂責是當，不得不屈道巖阿，共成世美。必望深達往懷，不吝濡足。今遣領軍司馬王果宣旨諭意。遲面在近。」果至，胤單衣鹿巾，執經卷，下床跪受詔書，就席伏讀。胤因謂果曰：「吾昔於齊朝欲陳兩三條事，一者欲正郊丘，二者欲更鑄九鼎，三者欲樹雙闕。世傳晉室欲立闕，王丞相指牛頭山云：『此天闕也』，是則未明立闕之意。闕者，謂之象魏。縣象法於其上，浹日而收之。象者，法也；魏者，當塗而高大貌也。鼎者神器，有國所先，故王孫滿斥言，楚子頓盡。圓丘國郊，舊典不同。南郊祠五帝靈威仰之類，圓丘祠天皇大帝、北極大星是也。往代令之郊丘，先儒之巨失。今梁德告始，不宜遂因前謬。卿宜詣闕陳之。」果曰：「僕之鄙劣，豈敢輕議國典，此當敬俟叔孫生耳。」胤曰：「卿詎不遣傳詔還朝拜表，留與我同遊邪？」果愕然曰：「古今不聞此例。」胤曰：「檀弓兩卷，皆言物始。自卿而始，何必有例。」果曰：「今君遂當邈然絕世，猶有致身理不？」胤曰：「卿但以事見推，吾年已五十七，月食四斗米不盡，何容得有宦情。昔荷聖王眄識，今又蒙旌賁，甚願詣闕謝恩；但比腰腳大惡，此心不遂耳。」

果還，以胤意奏聞，有敕給白衣尚書祿，胤固辭。又敕山陰庫錢月給五萬，胤又不受。乃敕胤曰：「頃者學業淪廢，儒術將盡，閭閻搢紳，尠聞好事。吾每思弘獎，其風未移，當扆興言為歎。本欲屈卿暫出，開導後生，既屬廢業，此懷未遂，延佇之勞，載盈夢想。理舟虛席，須俟來秋，所望惠然申其宿抱耳。卿門徒中經明行脩，厥數有幾？且欲瞻彼堂堂，置此周行，便可具以名聞，副其勞望。」又曰：「比歲學者殊為寡少，良由無復聚徒，故明經斯廢。每一念此，為之慨然。卿居儒宗，加以德素，當敕後進有意向者，就卿受業。想深思誨誘，使斯文載興。」於是遣何子朗、孔壽等六人於東山受學。

太守衡陽王元簡深加禮敬，月中常命駕式閭，談論終日。胤以若邪處勢迫隘，不容生徒，乃遷秦望山。山有飛泉，西起學舍，即林成援，因巖為堵。別為小閤室，寢處其中，躬自啟閉，僮僕無得至者。山側營田二頃，講隙從生徒遊之。胤初遷，將築室，忽見二人著玄冠，容貌甚偉，問胤曰：「君欲居此邪？」乃指一處云：「此中殊吉。」忽不復見，胤依其言而止焉。尋而山發洪水，樹石皆倒拔，唯胤所居室巋然獨存。元簡乃命記室參軍鍾嶸作瑞室頌，刻石以旌之。及元簡去郡，入山與胤別，送至都賜埭，去郡三里，因曰：「僕自棄人事，交遊路斷，自非降貴山藪，豈容復望城邑？此埭之遊，於今絕矣。」執手涕零。

何氏過江，自晉司空充並葬吳西山。胤家世年皆不永，唯祖尚之至七十二。胤年登祖壽，乃移還吳，作別山詩一首，言甚悽愴。至吳，居虎丘西寺講經論，學徒復隨之，東境守宰經途者，莫不畢至。胤常禁殺，有虞人逐鹿，鹿徑來趨胤，伏而不動。又有異鳥如鶴，紅色，集講堂，馴狎如家禽焉。

初，開善寺藏法師與胤遇於秦望，後還都，卒於鍾山。其死日，胤在般若寺，見一僧授胤香奩并函書，云「呈何居士」。言訖失所在。胤開函，乃是大莊嚴論，世中未有。又於寺內立明珠柱，乃七日七夜放光，太守何遠以狀啟。昭明太子欽其德，遣舍人何思澄致手令以襃美之。

中大通三年，卒，年八十六。先是胤疾，妻江氏夢神人告之曰：「汝夫壽盡；既有至德，應獲延期，爾當代之。」妻覺說焉，俄得患而卒，胤疾乃瘳。至是胤夢一神女，并八十許人，並衣帢，行列至前，俱拜床下，覺又見之，便命營凶具。既而疾動，因不自治。

胤注百法論、十二門論各一卷，注周易十卷，毛詩總集六卷，毛詩隱義十卷，禮記隱義二十卷，禮答問五十五卷。

子撰，亦不仕，廬陵王辟為主簿，不就。

阮孝緒字士宗，陳留尉氏人也。父彥之，宋太尉從事中郎。孝緒七歲，出後從伯胤之。胤之母周氏卒，有遺財百餘萬，應歸孝緒，孝緒一無所納，盡以歸胤之姊琅邪王晏之母，聞者咸嘆異之。

幼至孝，性沉靜，雖與兒童遊戲，恒以穿池築山為樂。年十三，遍通五經。十五，冠而見其父，彥之誡曰：「三加彌尊，人倫之始。宜思自勗，以庇爾躬。」答曰：「願跡松子於瀛海，追許由於穹谷，庶保促生，以免塵累。」自是屏居一室，非定省未嘗出戶，家人莫見其面，親友因呼為「居士」。

外兄王晏貴顯，屢至其門，孝緒度之必至顛覆，常逃匿不與相見。曾食醬美，問之，云是王家所得，便吐飱覆醢。及晏誅，其親戚咸為之懼。孝緒曰：「親而不黨，何坐之及？」竟獲免。

義師圍京城，家貧無以爨，僮妾竊鄰人樵以繼火，孝緒知之，乃不食，更令撤屋而炊。所居室唯有一鹿床，竹樹環繞。天監初，御史中丞任昉尋其兄履之，欲造而不敢，望而歎曰：「其室雖邇，其人甚遠。」為名流所欽尚如此。

十二年，與吳郡范元琰俱徵，並不到。陳郡袁峻謂之曰：「往者，天地閉，賢人隱；今世路已清，而子猶遁，可乎？」答曰：「昔周德雖興，夷、齊不厭薇蕨；漢道方盛，黃、綺無悶山林。為仁由己，何關人世！況僕非往賢之類邪？」

後於鍾山聽講，母王氏忽有疾，兄弟欲召之。母曰：「孝緒至性冥通，必當自到。」果心驚而返，鄰里嗟異之。合藥須得生人葠，舊傳鍾山所出，孝緒躬歷幽險，累日不值，忽見一鹿前行，孝緒感而隨後，至一所遂滅，就視，果獲此草。母得服之，遂愈。時皆歎其孝感所致。

時有善筮者張有道謂孝緒曰：「見子隱跡而心難明，自非考之龜蓍，無以驗也。」及布卦，既構五爻，曰：「此將為咸，應感之法，非嘉遯之兆。」孝緒曰：「安知後爻不為上九？」果成遯卦，有道歎曰：「此謂『肥遯無不利。』象實應德，心跡并也。」孝緒曰：「雖獲遯卦，而上九爻不發，升遐之道，便當高謝。」乃著高隱傳，上自炎黃，終于天監之末，斟酌分為三品，凡若干卷。又著論云：「夫至道之本，貴在無為；聖人之跡，存乎拯弊。弊拯由跡，跡用有乖於本，本既無為，為非道之至。然不垂其跡，則世無以平；不究其本，則道實交喪。丘、旦將存其跡，故宜權晦其本；老、莊但明其本，亦宜深抑其跡。跡既可抑，數子所以有餘；本方見晦，尼丘是故不足。非得一之士，闕彼明智；體二之徒，獨懷鑒識。然聖已極照，反創其跡；賢未居宗，更言其本。良由跡須拯世，非聖不能；本實明理，在賢可照。若能體茲本跡，悟彼抑揚，則孔、莊之意，其過半矣。」

南平元襄王聞其名，致書要之，不赴。孝緒曰：「非志驕富貴，但性畏廟堂。若使麏䴥可驂，何以異夫驥騄。」

初，建武末，青溪宮東門無故自崩，大風拔東宮門外楊樹。或以問孝緒，孝緒曰：「青溪皇家舊宅。齊為木行，東者木位，今東門自壞，木其衰矣。」

鄱陽忠烈王妃，孝緒之姊。王嘗命駕，欲就之遊，孝緒鑿垣而逃，卒不肯見。諸甥歲時饋遺，一無所納。人或怪之，答云：「非我願始，故不受也。」

其恒所供養石像，先有損壞，心欲治補，經一夜忽然完復，衆並異之。

大同二年，卒，時年五十八。門徒誄其德行，謚曰文貞處士。所著七錄等書二百五十卷，行於世。

陶弘景字通明，丹陽秣陵人也。初，母夢青龍自懷而出，并見兩天人手執香爐來至其所，已而有娠，遂產弘景。幼有異操。年十歲，得葛洪神仙傳，晝夜研尋，便有養生之志。謂人曰：「仰青雲，覩白日，不覺為遠矣。」及長，身長七尺四寸，神儀明秀，朗目疏眉，細形長耳。讀書萬餘卷。善琴棊，工草隸。未弱冠，齊高帝作相，引為諸王侍讀，除奉朝請。雖在朱門，閉影不交外物，唯以披閱為務。朝儀故事，多取決焉。永明十年，上表辭祿，詔許之，賜以束帛。及發，公卿祖之於征虜亭，供帳甚盛，車馬填咽，咸云宋齊已來，未有斯事。朝野榮之。

於是止于句容之句曲山。恒曰：「此山下是第八洞宮，名金壇華陽之天，周回一百五十里。昔漢有咸陽三茅君得道，來掌此山，故謂之茅山。」乃中山立館，自號華陽隱居。始從東陽孫遊岳受符圖經法。遍歷名山，尋訪仙藥。每經澗谷，必坐臥其間，吟詠盤桓，不能已巳。時沈約為東陽郡守，高其志節，累書要之，不至。

弘景為人，圓通謙謹，出處冥會，心如明鏡，遇物便了，言無煩舛，有亦輒覺。建武中，齊宜都王鏗為明帝所害，其夜，弘景夢鏗告別，因訪其幽冥中事，多說祕異，因著夢記焉。

永元初，更築三層樓，弘景處其上，弟子居其中，賔客至其下，與物遂絕，唯一家僮得侍其旁。特愛松風，每聞其響，欣然為樂。有時獨遊泉石，望見者以為仙人。

性好著述，尚奇異，顧惜光景，老而彌篤。尤明陰陽五行，風角星算，山川地理，方圖產物，醫術本草。著帝代年歷，又嘗造渾天象，云「脩道所須，非止史官是用」。

義師平建康，聞議禪代，弘景援引圖讖，數處皆成「梁」字，令弟子進之。高祖既早與之遊，及即位後，恩禮逾篤，書問不絕，冠蓋相望。

天監四年，移居積金東澗。善辟穀導引之法，年逾八十而有壯容。深慕張良之為人，云「古賢莫比」。曾夢佛授其菩提記，名為勝力菩薩。乃詣鄮縣阿育王塔自誓，受五大戒。後太宗臨南徐州，欽其風素，召至後堂，與談論數日而去，太宗甚敬異之。大通初，令獻二刀於高祖，其一名善勝，一名威勝，並為佳寶。

大同二年，卒，時年八十五。顏色不變，屈申如恒。詔贈中散大夫，謚曰貞白先生，仍遣舍人監護喪事。弘景遺令薄葬，弟子遵而行之。

諸葛璩字幼玟，琅邪陽都人，世居京口。璩幼事徵士關康之，博涉經史。復師徵士臧榮緒，榮緒著晉書，稱璩有發擿之功，方之壺遂。

齊建武初，南徐州行事江祀薦璩於明帝曰：「璩安貧守道，悅禮敦詩，未嘗投刺邦宰，曳裾府寺，如其簡退，可以揚清厲俗。請辟為議曹從事。」帝許之，璩辭不去。陳郡謝朓為東海太守，教曰：「昔長孫東組，降龍丘之節；文舉北輜，高通德之稱。所以激貪立懦，式揚風範。處士諸葛璩，高風所漸，結轍前脩。豈懷珠披褐，韜玉待價？將幽貞獨往，不事王侯者邪？聞事親有啜菽之窶，就養寡藜蒸之給，豈得獨享萬鍾，而忘茲五秉。可餉穀百斛。」天監中，太守蕭琛、刺史安成王秀、鄱陽王恢並禮異焉。璩丁母憂毀瘠，恢累加存問，服闕，舉秀才，不就。

璩性勤於誨誘，後生就學者日至，居宅狹陋，無以容之，太守張庂為起講舍。璩處身清正，妻子不見喜慍之色。旦夕孜孜，講誦不輟，時人益以此宗之。

七年，高祖敕問太守王份，份即具以實對，未及徵用，是年卒於家。璩所著文章二十卷，門人劉曒集而錄之。

沈顗字處默，吳興武康人也。父坦之，齊都官郎。

顗幼清靜有至行，慕黃叔度、徐孺子之為人。讀書不為章句，著述不尚浮華。常獨處一室，人罕見其面。顗從叔勃，貴顯齊世，每還吳興，賔客填咽，顗不至其門。勃就見，顗送迎不越於閫。勃歎息曰：「吾乃今知貴不如賤。」

俄徵為南郡王左常侍，不就。顗內行甚脩，事母兄弟孝友，為鄉里所稱慕。永明三年，徵著作郎；建武二年，徵太子舍人，俱不赴。永元二年，又徵通直郎，亦不赴。

顗素不治家產，值齊末兵荒，與家人并日而食。或有饋其粱肉者，閉門不受。唯以樵採自資，怡怡然恒不改其樂。

天監四年，大舉北伐，訂民丁，吳興太守柳惲以顗從役，揚州別駕陸任以書責之，惲大慙，厚禮而遣之。其年卒於家。所著文章數十篇。

劉慧斐字文宣，彭城人也。少博學，能屬文，起家安成王法曹行參軍。嘗還都，途經尋陽，遊於匡山，過處士張孝秀，相得甚歡，遂有終焉之志。因不仕，居於東林寺。又於山北構園一所，號曰離垢園，時人乃謂為離垢先生。

慧斐尤明釋典，工篆隸，在山手寫佛經二千餘卷，常所誦者百餘卷。晝夜行道，孜孜不怠，遠近欽慕之。太宗臨江州，遺以几杖。論者云，自遠法師沒後，將二百年，始有張、劉之盛矣。世祖及武陵王等書問不絕。大同二年，卒，時年五十九。

范元琰字伯珪，吳郡錢唐人也。祖悅之，太學博士徵，不至。父靈瑜，居父憂，以毀卒。元琰時童孺，哀慕盡禮，親黨異之。及長好學，博通經史，兼精佛義。然性謙敬，不以所長驕人。家貧，唯以園蔬為業。嘗出行，見人盜其菜，元琰遽退走，母問其故，具以實答。母問盜者為誰，答曰：「向所以退，畏其愧恥，今啟其名，願不泄也。」於是母子祕之。或有涉溝盜其筍者，元琰因伐木為橋以渡之。自是盜者大慙，一鄉無復草竊。居常不出城市，獨坐如對嚴賔，見之者莫不改容正色。沛國劉瓛深加器異，嘗表稱之。

齊建武二年，始徵為安北參軍事，不赴。天監九年，縣令管慧辨上言義行，揚州刺史臨川王宏辟命，不至。十年，王拜表薦焉，竟未徵。其年卒于家，時年七十。

劉訏字彥度，平原人也。父靈真，齊武昌太守。訏幼稱純孝，數歲，父母繼卒，訏居喪，哭泣孺慕，幾至滅性，赴弔者莫不傷焉。後為伯父所養，事伯母及昆姊，孝友篤至，為宗族所稱。自傷早孤，人有誤觸其諱者，未嘗不感結流涕。長兄絜為之娉妻，剋日成婚，訏聞而逃匿，事息乃還。本州刺史張稷辟為主簿，不就，主者檄召，訏乃挂檄於樹而逃。

訏善玄言，尤精釋典。曾與族兄劉歊聽講於鍾山諸寺，因共卜築宋熙寺東澗，有終焉之志。天監十七年，卒於歊舍，時年三十一。臨終，執歊手曰：「氣絕便斂，斂畢即埋，靈筵一不須立，勿設饗祀，無求繼嗣。」歊從而行之。宗人至友相與刊石立銘，謚曰玄貞處士。

劉歊字士光，訏族兄也。祖乘民，宋冀州刺史；父聞慰，齊正員郎：世為二千石，皆有清名。

歊幼有識慧，四歲喪父，與羣兒同處，獨不戲弄。六歲誦論語、毛詩，意所不解，便能問難。十一，讀莊子逍遙篇，曰：「此可解耳。」客因問之，隨問而答，皆有情理，家人每異之。及長，博學有文才，不娶不仕，與族弟訏並隱居求志，遨遊林澤，以山水書籍相娛而已。常欲避人世，以母老不忍違離，每隨兄霽、杳從宦。少時好施，務周人之急，人或遺之，亦不距也。久而歎曰：「受人者必報，不則有愧於人。吾固無以報人，豈可常有愧乎？」

天監十七年，無何而著革終論。其辭曰：

　　死生之事，聖人罕言之矣。孔子曰：「精氣為物，遊魂為變，知鬼神之情狀，與天地相似而不違。」其言約，其旨妙，其事隱，其意深，未可以臆斷，難得而精覈，聊肆狂瞽，請試言之。

　　夫形慮合而為生，魂質離而稱死，合則起動，離則休寂。當其動也，人皆知其神；及其寂也，物莫測其所趣。皆知則不言而義顯，莫測則逾辯而理微。是以勛、華曠而莫陳，姬、孔抑而不說，前達往賢，互生異見。季札云：「骨肉歸於土，魂氣無不之。」莊周云：「生為徭役，死為休息。」尋此二說，如或相反。何者？氣無不之，神有也；死為休息，神無也。原憲云：「夏后氏用明器，示民無知也。殷人用祭器，示民有知也。周人兼用之，示民疑也。」考之記籍，驗之前志，有無之辯，不可歷言。若稽諸內教，判乎釋部，則諸子之言可尋，三代之禮無越。何者？神為生本，形為生具，死者神離此具，而即非彼具也。雖死者不可復反，而精靈遞變，未嘗滅絕。當其離此之日，識用廓然，故夏后明器，示其弗反。即彼之時，魂靈知滅，故殷人祭器，顯其猶存。不存則合乎莊周，猶存則同乎季札，各得一隅，無傷厥義。設其實也，則亦無，故周人有兼用之禮，尼父發遊魂之唱，不其然乎。若廢偏攜之論，探中途之旨，則不仁不智之譏，於是乎可息。

　　夫形也者，無知之質也；神也者，有知之性也。有知不獨存，依無知以自立，故形之於神，逆旅之館耳。及其死也，神去此而適彼也。神已去此，館何用存？速朽得理也。神已適彼，祭何所祭？祭則失理。而姬、孔之教不然者，其有以乎！蓋禮樂之興，出於澆薄，俎豆綴兆，生於俗弊。施靈筵，陳棺槨，設饋奠，建丘隴，蓋欲令孝子有追思之地耳，夫何補於已遷之神乎？故上古衣之以薪，棄之中野，可謂尊盧、赫胥、皇雄、炎帝蹈於失理哉？是以子羽沈川，漢伯方壙，文楚黃壤，士安麻索。此四子者，得理也，忘教也。若從四子而遊，則平生之志得矣。

　　然積習生常，難卒改革，一朝肆志，儻不見從。今欲翦截煩厚，務存儉易，進不裸尸，退異常俗，不傷存者之念，有合至人之道。孔子云：「斂首足形，還葬而無槨。」斯亦貧者之禮也，余何陋焉。且張奐止用幅巾，王肅唯盥手足，范冉殮畢便葬，奚珍無設筵几，文度故舟為槨，子廉牛車載柩，叔起誡絕墳隴，康成使無卜吉。此數公者，尚或如之；況於吾人，而當華泰！今欲髣髴景行，以為軌則，儻合中庸之道，庶免徒費之譏。氣絕不須復魄，盥洗而斂。以一千錢市治棺、單故裙衫、衣巾枕履。此外送往之具，棺中常物，及餘閣之祭，一不得有所施。世多信李、彭之言，可謂惑矣。余以孔、釋為師，差無此惑。斂訖，載以露車，歸於舊山，隨得一地，地足為埳，埳足容棺，不須塼甓，不勞封樹，勿設祭饗，勿置几筵，無用茅君之虛座，伯夷之杅水。其蒸嘗繼嗣，言象所絕，事止余身，無傷世教。家人長幼內外姻戚，凡厥友朋，爰及寓所，咸願成余之志，幸勿奪之。

明年疾卒，時年三十二。

歊幼時嘗獨坐空室，有一老公至門，謂歊曰：「心力勇猛，能精死生；但不得久滯一方耳。」因彈指而去。歊既長，精心學佛，有道人釋寶誌者，時人莫測也，遇歊於興皇寺，驚起曰：「隱居學道，清淨登佛。」如此三說。歊未死之春，有人為其庭中栽柿，歊謂兄子弇曰：「吾不見此實，爾其勿言。」至秋而亡，人以為知命。親故誄其行跡，謚曰貞節處士。

庾詵字彥寶，新野人也。幼聦警篤學，經史百家無不該綜，緯候書射，棊筭機巧，並一時之絕。而性託夷簡，特愛林泉。十畝之宅，山池居半。蔬食弊衣，不治產業。嘗乘舟從田舍還，載米一百五十石，有人寄載三十石，既至宅，寄載者曰：「君三十斛，我百五十石。」詵嘿然不言，恣其取足。鄰人有被誣為盜者，被治劾，妄款，詵矜之，乃以書質錢二萬，令門生詐為其親，代之酬備。鄰人獲免，謝詵，詵曰：「吾矜天下無辜，豈期謝也。」其行多如此類。

高祖少與詵善，雅推重之。及起義，署為平西府記室參軍，詵不屈。平生少所遊狎，河東柳惲欲與之交，詵距而不納。後湘東王臨荊州，板為鎮西府記室參軍，不就。普通中，詔曰：「明□振滯，為政所先；旌賢求士，夢佇斯急。新野庾詵止足栖退，自事却掃，經史文藝，多所貫習；潁川庾承先學通黃、老，該涉釋教；並不競不營，安茲枯槁，可以鎮躁敦俗。詵可黃門侍郎，承先可中書侍郎。勒州縣時加敦遣，庶能屈志，方冀鹽梅。」詵稱疾不赴。

			 晚年以後，尤遵釋教，宅內立道場，環繞禮懺，六時不輟。誦法華經，每日一遍。後夜中忽見一道人，自稱願公，容止甚異，呼詵為上行先生，授香而去。中大通四年，因晝寢，忽驚覺曰：「願公復來，不可久住。」顏色不變，言終而卒，時年七十八。舉室咸聞空中唱「上行先生已生彌陀淨域矣。」高祖聞而下詔曰：「旌善表行，前王所敦。新野庾詵，荊山珠玉，江陵杞梓，靜侯南度，固有名德，獨貞苦節，孤芳素履。奄隨運往，惻愴于懷。宜謚貞節處士，以顯高烈。」詵所撰帝歷二十卷，易林二十卷，續伍端休江陵記一卷，晉朝雜事五卷，總抄八十卷，行於世。

子曼倩字世華，亦早有令譽。世祖在荊州，辟為主簿，遷中錄事。每出，世祖常目送之，謂劉之遴曰：「荊南信多君子，雖美歸田鳳，清屬桓階，賞德標奇，未過此子。」後轉諮議參軍。所著喪服儀、文字體例、莊老義疏，注筭經及七曜歷術，并所製文章：凡九十五卷。

子季才，有學行，承聖中，仕至中書侍郎。江陵陷，隨例入關。

張孝秀字文逸，南陽宛人也。少仕州為治中從事史；遭母憂，服闋，為建安王別駕。頃之，遂去職歸山，居于東林寺。有田數十頃，部曲數百人，率以力田，盡供山衆，遠近歸慕，赴之如市。

孝秀性通率，不好浮華，常冠穀皮巾，躡蒲履，手執并櫚皮麈尾。服寒食散，盛冬能臥於石。博涉羣書，專精釋典。善談論，工隸書，凡諸藝能，莫不明習。普通三年卒，時年四十二，室中皆聞有非常香氣。太宗聞甚傷悼焉，與劉慧斐書，述其貞白云。

庾承先字子通，潁川鄢陵人也。少沈靜有志操，是非不涉於言，喜慍不形於色，人莫能窺也。弱歲受學於南陽劉虬，彊記敏識，出於羣輩。玄經釋典，靡不該悉；九流七略，咸所精練。郡辟功曹不就，乃與道士王僧鎮同遊衡岳。晚以弟疾還鄉里，遂居于士臺山。鄱陽忠烈王在州，欽其風味，要與遊處。又令講老子。遠近名僧咸來赴集，論難鋒起，異端競至，承先徐相酬答，皆得所未聞。忠烈王尤加欽重，徵州主簿，湘東王聞之，亦板為法曹參軍，並不赴。

中大通三年，廬山劉慧斐至荊州，承先與之有舊，往從之。荊陝學徒，因請承先講老子。湘東王親命駕臨聽，論議終日，深相賞接。留連月餘日，乃還山。王親祖道，并贈篇什，隱者美之。其年卒，時年六十。

陳吏部尚書姚察曰：世之誣處士者，多云純盜虛名，而無適用，蓋有負其實者。若諸葛璩之學術，阮孝緒之簿閥，其取進也豈難哉？終於隱居，固亦性而已矣。

## 梁書‧卷五十二 列傳第四十六 止足

 顧憲之　陶季直　蕭眎素

易曰：「亢之為言也，知進而不知退，知存而不知亡。知進退存亡而不失其正者，其唯聖人乎！」傳曰：「知足不辱，知止不殆。」然則不知夫進退，不達乎止足，殆辱之累，朞月而至矣。古人之進也，以康世濟務也，以弘道厲俗也。然其進也，光寵夷易，故愚夫之所乾沒；其退也，苦節艱貞，故庸曹之所忌憚。雖禍敗危亡，陳乎耳目，而輕舉高蹈，寡乎前史。漢世張良功成身退，病臥却粒，比於樂毅、范蠡至乎顛狽，斯為優矣。其後薛廣德及二疏等，去就以禮，有可稱焉。魚豢魏略知足傳，方田、徐於管、胡，則其道本異。謝靈運晉書止足傳，先論晉世文士之避亂者，殆非其人；唯阮思曠遺榮好遁，遠殆辱矣。宋書止足傳有羊欣、王微，咸其流亞。齊時沛國劉瓛，字子珪，辭祿懷道，棲遲養志，不戚戚於貧賤，不耽耽於富貴，儒行之高者也。梁有天下，小人道消，賢士大夫相招在位，其量力守志，則當世罔聞，時或有致事告老，或有寡志少欲，國史書之，亦以為止足傳云。

顧憲之字士思，吳郡吳人也。祖覬之，宋鎮軍將軍、湘州刺史。

憲之未弱冠，州辟議曹從事，舉秀才，累遷太子舍人，尚書比部郎，撫軍主簿。元徽中，為建康令。時有盜牛者，被主所認，盜者亦稱己牛，二家辭理等，前後令莫能決。憲之至，覆其狀，謂二家曰：「無為多言，吾得之矣。」乃令解牛，任其所去，牛逕還本主宅，盜者始伏其辜。發姦擿伏，多如此類，時人號曰神明。至於權要請託，長吏貪殘，據法直繩，無所阿縱。性又清儉，彊力為政，甚得民和，故京師飲酒者得醇旨，輒號為「顧建康」，言醑清且美焉。

遷車騎功曹、晉熙王友。齊高帝執政，以為驃騎錄事參軍，遷太尉西曹掾。齊臺建，為中書侍郎。齊高帝即位，除衡陽內史。先是，郡境連歲疾疫，死者太半，棺木尤貴，悉裹以葦席，棄之路傍。憲之下車，分告屬縣，求其親黨，悉令殯葬。其家人絕滅者，憲之為出公祿，使綱紀營護之。又土俗，山民有病，輒云先人為禍，皆開冢剖棺，水洗枯骨，名為除祟。憲之曉喻，為陳生死之別，事不相由，風俗遂改。時刺史王奐新至，唯衡陽獨無訟者，乃歎曰：「顧衡陽之化至矣。若九郡率然，吾將何事！」

還為太尉從事中郎。出為東中郎長史、行會稽郡事。山陰人呂文度有寵於齊武帝，於餘姚立邸，頗縱橫。憲之至郡，即表除之。文度後還葬母，郡縣爭赴弔，憲之不與相聞。文度深銜之，卒不能傷也。

遷南中郎巴陵王長史，加建威將軍、行婺州事。時司徒竟陵王於宣城、臨成、定陵三縣界立屯，封山澤數百里，禁民樵採，憲之固陳不可，言甚切直。王答之曰：「非君無以聞此德音。」即命無禁。

遷給事黃門侍郎，兼尚書吏部郎中。宋世，其祖覬之嘗為吏部，於庭植嘉樹，謂人曰：「吾為憲之種耳。」至是，憲之果為此職。出為征虜長史、行南兗州事，遭母憂。服闋，建武中，復除給事黃門侍郎，領步兵校尉，未拜，仍遷太子中庶子，領吳邑中正。出為寧朔將軍、臨川內史，未赴，改授輔國將軍、晉陵太守。頃之遇疾，陳解還鄉里。

永元初，徵為廷尉，不拜，除豫章太守。有貞婦萬晞者，少孀居無子，事舅姑尤孝，父母欲奪而嫁之，誓死不許，憲之賜以束帛，表其節義。

中興二年，義師平建康，高祖為揚州牧，徵憲之為別駕從事史。比至，高祖已受禪，憲之風疾漸篤，固求還吳。天監二年，就家授太中大夫。憲之雖累經宰郡，資無擔石，及歸，環堵，不免飢寒。八年，卒於家，年七十四。臨終為制，以敕其子：

　　夫出生入死，理均晝夜。生既不知所從來，死亦安識所往。延陵所云「精氣上歸于天，骨肉下歸于地，魂氣則無所不之」，良有以也。雖復茫昧難徵，要若非妄。百年之期，迅若馳隙。吾今豫為終制，瞑目之後，念並遵行，勿違吾志也。

　　莊周、澹臺，達生者也；王孫、士安，矯俗者也。吾進不及達，退無所矯。常謂中都之制，允理愜情。衣周於身，示不違禮；棺周於衣，足以蔽臭。入棺之物，一無所須。載以輴車，覆以麤布，為使人勿惡也。漢明帝天子之尊，猶祭以杅水脯糗；范史雲烈士之高，亦奠以寒水乾飯。況吾卑庸之人，其可不節衷也？喪易寧戚，自是親親之情；禮奢寧儉，差可得由吾意。不須常施靈筵，可止設香燈，使致哀者有憑耳。朔望祥忌，可權安小床，暫設几席，唯下素饌，勿用牲牢。蒸嘗之祠，貴賤罔替。備物難辦，多致疏怠。祠先人自有舊典，不可有闕。自吾以下，祠止用蔬食時果，勿同於上世也。示令子孫，四時不忘其親耳。孔子云：「雖菜羹瓜祭，必齊如也。」本貴誠敬，豈求備物哉？

所著詩、賦、銘、讚并衡陽郡記數十篇。

陶季直，丹陽秣陵人也。祖愍祖，宋廣州刺史。父景仁，中散大夫。季直早慧，愍祖甚愛異之。愍祖嘗以四函銀列置於前，令諸孫各取，季直時甫四歲，獨不取。人問其故，季直曰：「若有賜，當先父伯，不應度及諸孫，是故不取。」愍祖益奇之。五歲喪母，哀若成人。初，母未病，於外染衣，卒後，家人始贖，季直抱之號慟，聞者莫不酸感。

及長好學，淡於榮利。起家桂陽王國侍郎，北中郎鎮西行參軍，並不起，時人號曰「聘君」。父憂服闋，尚書令劉景領丹陽尹，引為後軍主簿，領郡功曹。出為望蔡令，頃之以病免。時劉景、袁粲以齊高帝權勢日盛，將圖之，景素重季直，欲與之定策。季直以袁、劉儒者，必致顛殞，固辭不赴，俄而景等伏誅。

齊初，為尚書比部郎，時褚彥回為尚書令，與季直素善，頻以為司空司徒主簿，委以府事。彥回卒，尚書令王儉以彥回有至行，欲謚為文孝公，季直請曰：「文孝是司馬道子謚，恐其人非具美，不如文簡。」儉從之。季直又請儉為彥回立碑，終始營護，甚有吏節，時人美之。

遷太尉記室參軍。出為冠軍司馬、東莞太守，在郡號為清和。還除散騎侍郎，領左衞司馬，轉鎮西諮議參軍。齊武帝崩，明帝作相，誅鋤異己，季直不能阿意，明帝頗忌之，乃出為輔國長史、北海太守。邊職上佐，素士罕為之者。或勸季直造門致謝，明帝既見，便留之，以為驃騎諮議參軍，兼尚書左丞。仍遷建安太守，政尚清靜，百姓便之。還為中書侍郎，遷游擊將軍、兼廷尉。

梁臺建，遷給事黃門侍郎。常稱仕至二千石，始願畢矣，無為務人間之事，乃辭疾還鄉里。天監初，就家拜太中大夫。高祖曰：「梁有天下，遂不見此人。」十年，卒于家，時年七十五。

季直素清苦絕倫，又屏居十餘載，及死，家徒四壁，子孫無以殯斂，聞者莫不傷其志焉。

蕭眎素，蘭陵人也。祖思話，宋征西儀同三司，父惠明，吳興太守，皆有盛名。

眎素早孤貧，為叔父惠休所收卹。起家為齊司徒法曹行參軍，遷著作佐郎，太子舍人，尚書三公郎。永元末，為太子洗馬。梁臺建，高祖引為中尉驃騎記室參軍。天監初，為臨川王友，復為太子中舍人，丹陽尹丞。初拜，高祖賜錢八萬，眎素一朝散之親友。又遷司徒左西屬，南徐州治中。

性靜退，少嗜欲，好學，能清言，榮利不關於口，喜怒不形於色。在人間及居職，並任情通率，不自矜高，天然簡素，士人以此咸敬之。及在京口，便有終焉之志，乃於攝山築室。會徵為中書侍郎，遂辭不就，因還山宅，獨居屏事，非親戚不得至其籬門。妻，太尉王儉女，久與別居，遂無子。八年，卒。親故跡其事行，謚曰貞文先生。

史臣曰：顧憲之、陶季直，引年者也，蕭眎素則宦情鮮焉，比夫懷祿躭寵，婆娑人世，則殊閒矣。

## 梁書‧卷五十三 列傳第四十七 良吏

 庾蓽　沈瑀　范述曾　丘仲孚　孫謙　伏暅　何遠

昔漢宣帝以為「政平訟理，其惟良二千石乎！」前史亦云：「今之郡守，古之諸侯也。」故長吏之職，號為親民，是以導德齊禮，移風易俗，咸必由之。齊末昏亂，政移羣小，賦調雲起，徭役無度，守宰多倚附權門，互長貪虐，掊刻聚斂，侵愁細民，天下搖動，無所厝其手足。高祖在田，知民疾苦，及梁臺建，仍下寬大之書，昏時雜調，咸悉除省，於是四海之內始得息肩。逮踐皇極，躬覽庶事，日昃聽政，求民之瘼。乃命輶軒以省方俗，置肺石以達窮民，務加隱卹，舒其急病。元年，始去人貲，計丁為布；身服浣濯之衣，御府無文飾，宮掖不過綾綵，無珠璣錦繡；太官撤牢饌，每日膳菜蔬，飲酒不過三醆：以儉先海內。每選長吏，務簡廉平，皆召見御前，親勗治道。始擢尚書殿中郎到溉為建安內史，左民侍郎劉鬷為晉安太守，溉等居官，並以廉絜著。又著令：小縣有能，遷為大縣；大縣有能，遷為二千石。於是山陰令丘仲孚治有異績，以為長沙內史；武康令何遠清公，以為宣城太守。剖符為吏者，往往承風焉。若新野庾蓽諸任職者，以經術潤飾吏政，或所居流惠，或去後見思，蓋後來之良吏也。綴為良吏篇云。

庾蓽字休野，新野人也。父深之，宋雍州刺史。蓽年十歲，遭父憂，居喪毀瘠，為州黨所稱。弱冠，為州迎主簿，舉秀才，累遷安西主簿，尚書殿中郎，驃騎功曹史。博涉羣書，有口辯。齊永明中，與魏和親，以蓽兼散騎常侍報使，還拜散騎侍郎，知東宮管記事。

鬱林王即位廢，掌中書詔誥，出為荊州別駕。仍遷西中郎諮議參軍，復為州別駕。前後綱紀皆致富饒，蓽再為之，清身率下，杜絕請託，布被蔬食，妻子不免飢寒。明帝聞而嘉焉，手敕襃美，州里榮之。遷司徒諮議參軍、通直散騎常侍。

高祖平京邑，霸府建，引為驃騎功曹參軍，遷尚書左丞。出為輔國長史、會稽郡丞、行郡府事。時承凋弊之後，百姓凶荒，所在穀貴，米至數千，民多流散，蓽撫循甚有治理。唯守公祿，清節逾厲，至有經日不舉火。太守襄陽王聞而饋之，蓽謝不受。天監元年，卒，停屍無以殮，柩不能歸，高祖聞之，詔賜絹百匹，米五十斛。

初，蓽為西楚望族，早歷顯官，鄉人樂藹有幹用，素與蓽不平，互相陵競。藹事齊豫章王嶷，嶷薨，藹仕不得志，自步兵校尉求助戍歸荊州，時蓽為州別駕，益忽藹。及高祖踐阼，藹以西朝勳為御史中丞，蓽始得會稽行事，既恥之矣；會職事微有譴，高祖以藹其鄉人也，使宣旨誨之，蓽大憤，故發病卒。

沈瑀字伯瑜，吳興武康人也。叔父昶，事宋建平王景素，景素謀反，昶先去之，及敗，坐繫獄，瑀詣臺陳請，得免罪，由是知名。

起家州從事、奉朝請。嘗詣齊尚書右丞殷濔，濔與語及政事，甚器之，謂曰：「觀卿才幹，當居吾此職。」司徒竟陵王子良聞瑀名，引為府參軍，領揚州部傳從事。時建康令沈徽孚恃勢陵瑀，瑀以法繩之，衆憚其彊。子良甚相知賞，雖家事皆以委瑀。子良薨，瑀復事刺史始安王遙光。嘗被使上民丁，速而無怨。遙光謂同使曰：「爾何不學沈瑀所為？」乃令專知州獄事。湖熟縣方山埭高峻，冬月，公私行侶以為艱難，明帝使瑀行治之。瑀乃開四洪，斷行客就作，三日立辦。揚州書佐私行，詐稱州使，不肯就作，瑀鞭之三十。書佐歸訴遙光，遙光曰：「沈瑀必不枉鞭汝。」覆之，果有詐。明帝復使瑀築赤山塘，所費減材官所量數十萬，帝益善之。永泰元年，為建德令，教民一丁種十五株桑、四株柿及梨栗，女丁半之，人咸歡悅，頃之成林。

去官還京師，兼行選曹郎。隨陳伯之軍至江州，會義師圍郢城，瑀說伯之迎高祖。伯之泣曰：「余子在都，不得出城，不能不愛之。」瑀曰：「不然。人情匈匈，皆思改計，若不早圖，衆散難合。」伯之遂舉衆降，瑀從在高祖軍中。

初，瑀在竟陵王家，素與范雲善。齊末，嘗就雲宿，夢坐屋梁柱上，仰見天中有字曰「范氏宅」。至是，瑀為高祖說之。高祖曰：「雲得不死，此夢可驗。」及高祖即位，雲深薦瑀，自暨陽令擢兼尚書右丞。時天下初定，陳伯之表瑀催督運轉，軍國獲濟，高祖以為能。遷尚書駕部郎，兼右丞如故。瑀薦族人沈僧隆、僧照有吏幹，高祖並納之。

以母憂去職，起為振武將軍、餘姚令。縣大姓虞氏千餘家，請謁如巿，前後令長莫能絕，自瑀到，非訟所通，其有至者，悉立之堦下，以法繩之。縣南又有豪族數百家，子弟縱橫，遞相庇蔭，厚自封植，百姓甚患之。瑀召其老者為石頭倉監，少者補縣僮，皆號泣道路，自是權右屏跡。瑀初至，富吏皆鮮衣美服，以自彰別。瑀怒曰：「汝等下縣吏，何自擬貴人耶？」悉使著芒屩粗布，侍立終日，足有蹉跌，輒加榜棰。瑀微時，嘗自至此鬻瓦器，為富人所辱，故因以報焉，由是士庶駭怨。然瑀廉白自守，故得遂行其志。

後王師北伐，徵瑀為建威將軍，督運漕，尋兼都水使者。頃之，遷少府卿。出為安南長史、尋陽太守。江州刺史曹景宗疾篤，瑀行府州事。景宗卒，仍為信威蕭穎達長史，太守如故。瑀性屈強，每忤穎達，穎達銜之。天監八年，因入諮事，辭又激厲，穎達作色曰：「朝廷用君作行事耶？」瑀出，謂人曰：「我死而後已，終不能傾側面從。」是日，於路為盜所殺，時年五十九，多以為穎達害焉。子續累訟之，遇穎達亦尋卒，事遂不窮竟。續乃布衣蔬食終其身。

范述曾字子玄，吳郡錢唐人也。幼好學，從餘杭呂道惠受五經，略通章句。道惠學徒常有百數，獨稱述曾曰：「此子必為王者師。」齊文惠太子、竟陵文宣王幼時，高帝引述曾為之師友。起家為宋晉熙王國侍郎。齊初，至南郡王國郎中令，遷尚書主客郎、太子步兵校尉，帶開陽令。述曾為人謇諤，在宮多所諫爭，太子雖不能全用，然亦弗之罪也。竟陵王深相器重，號為「周舍」。時太子左衞率沈約亦以述曾方汲黯。以父母年老，乞還就養，乃拜中散大夫。

明帝即位，除游擊將軍，出為永嘉太守。為政清平，不尚威猛，民俗便之。所部橫陽縣，山谷嶮峻，為逋逃所聚，前後二千石討捕莫能息。述曾下車，開示恩信，凡諸凶黨，繈負而出，編戶屬籍者二百餘家。自是商賈流通，居民安業。在郡勵志清白，不受饋遺，明帝聞甚嘉之，下詔褒美焉。徵為游擊將軍。郡送故舊錢二十餘萬，述曾一無所受。始之郡，不將家屬，及還，吏無荷擔者。民無老少，皆出拜辭，號哭聞于數十里。

東昏時，拜中散大夫，還鄉里。高祖踐阼，乃輕舟出詣闕，仍辭還東。高祖詔曰：「中散大夫范述曾，昔在齊世，忠直奉主，往蒞永嘉，治身廉約，宜加禮秩，以厲清操。可太中大夫，賜絹二十匹。」

述曾生平得奉祿，皆以分施。及老，遂壁立無所資。以天監八年卒，時年七十九。注易文言，著雜詩賦數十篇。

丘仲孚字公信，吳興烏程人也。少好學，從祖靈鞠有人倫之鑒，常稱為千里駒也。齊永明初，選為國子生，舉高第，未調，還鄉里。家貧，無以自資，乃結羣盜，為之計畫，劫掠三吳。仲孚聦明有智略，羣盜畏而服之，所行皆果，故亦不發。太守徐嗣召補主簿，歷揚州從事，太學博士，于湖令，有能名。太守呂文顯當時倖臣，陵詆屬縣，仲孚獨不為之屈。以父喪去職。

明帝即位，起為烈武將軍、曲阿令。值會稽太守王敬則舉兵反，乘朝廷不備，反問始至，而前鋒已屆曲阿。仲孚謂吏民曰：「賊乘勝雖銳，而烏合易離，今若收船艦，鑿長崗埭，瀉瀆水以阻其路，得留數日，臺軍必至，則大事濟矣。」敬則軍至，值瀆涸，果頓兵不得進，遂敗散。仲孚以距守有功，遷山陰令，居職甚有聲稱，百姓為之謠曰：「二傅沈劉，不如一丘。」前世傅琰父子、沈憲、劉玄明，相繼宰山陰，並有政績，言仲孚皆過之也。

齊末政亂，頗有贓賄，為有司所舉，將收之，仲孚竊逃，逕還京師詣闕，會赦，得不治。高祖踐阼，復為山陰令。仲孚長於撥煩，善適權變，吏民敬服，號稱神明，治為天下第一。

超遷車騎長史、長沙內史，視事未朞，徵為尚書右丞，遷左丞，仍擢為衞尉卿，恩任甚厚。初起雙闕，以仲孚領大匠，事畢，出為安西長史、南郡太守。遷雲麾長史、江夏太守，行郢州州府事，遭母憂，起攝職。坐事除名，復起為司空參軍。俄遷豫章內史，在郡更勵清節。頃之卒，時年四十八。詔曰：「豫章內史丘仲孚，重試大邦，責以後效，非直悔吝云亡，實亦政績克舉。不幸殞喪，良以傷惻。可贈給事黃門侍郎。」仲孚喪將還，豫章老幼號哭攀送，車輪不得前。

仲孚為左丞，撰皇典二十卷，南宮故事百卷，又撰尚書具事雜儀，行於世焉。

孫謙字長遜，東莞莒人也。少為親人趙伯符所知。謙年十七，伯符為豫州刺史，引為左軍行參軍，以治幹稱。父憂去職，客居歷陽，躬耕以養弟妹，鄉里稱其敦睦。宋江夏王義恭聞之，引為行參軍，歷仕大司馬、太宰二府。出為句容令，清慎強記，縣人號為神明。

泰始初，事建安王休仁，休仁以為司徒參軍，言之明帝，擢為明威將軍、巴東建平二郡太守。郡居三峽，恒以威力鎮之。謙將述職，敕募千人自隨。謙曰：「蠻夷不賔，蓋待之失節耳，何煩兵役，以為國費。」固辭不受。至郡，布恩惠之化，蠻獠懷之，競餉金寶，謙慰喻而遣，一無所納。及掠得生口，皆放還家。俸秩出吏民者，悉原除之。郡境翕然，威信大著。視事三年，徵還為撫軍中兵參軍。

元徽初，遷梁州刺史，辭不赴職，遷越騎校尉、征北司馬府主簿。建平王將稱兵，患謙強直，託事遣使京師，然後作亂。及建平誅，遷左軍將軍。

齊初，為寧朔將軍、錢唐令，治煩以簡，獄無繫囚。及去官，百姓以謙在職不受餉遺，追載縑帛以送之，謙却不受。每去官，輒無私宅，常借官空車廄居焉。永明初，為冠軍長史、江夏太守，坐被代輒去郡，繫尚方，頃之，免為中散大夫。明帝將廢立，欲引謙為心膂，使兼衞尉，給甲仗百人，謙不願處際會，輒散甲士，帝雖不罪，而弗復任焉。出為南中郎司馬。東昏永元元年，遷△△大夫。

天監六年，出為輔國將軍、零陵太守，已衰老，猶強力為政，吏民安之。先是郡多虎暴，謙至絕跡。及去官之夜，虎即害居民。謙為郡縣，常勤勸課農桑，務盡地利，收入常多於鄰境。九年，以年老，徵為光祿大夫。既至，高祖嘉其清絜，甚禮異焉。每朝見，猶請劇職自效。高祖笑曰：「朕使卿智，不使卿力。」十四年，詔曰：「光祿大夫孫謙，清慎有聞，白首不怠，高年舊齒，宜加優秩。可給親信二十人，并給扶。」

謙自少及老，歷二縣五郡，所在廉絜。居身儉素，床施蘧蒢屏風，冬則布被莞席。夏日無幬帳，而夜臥未嘗有蚊蚋，人多異焉。年逾九十，強壯如五十者，每朝會，輒先衆到公門。力於仁義，行己過人甚遠。從兄靈慶常病寄於謙，謙出行還問起居。靈慶曰：「向飲冷熱不調，即時猶渴。」謙退遣其妻。有彭城劉融者，行乞疾篤無所歸，友人輿送謙舍，謙開廳事以待之。及融死，以禮殯葬之。衆咸服其行義。十五年，卒官，時年九十二。詔賻錢三萬，布五十匹。高祖為舉哀，甚悼惜之。

謙從子廉，便辟巧宦。齊時已歷大縣，尚書右丞。天監初，沈約、范雲當朝用事，廉傾意奉之，及中書舍人黃睦之等，亦尤所結附。凡貴要每食，廉必日進滋旨，皆手自煎調，不辭勤劇，遂得為列卿，御史中丞，晉陵、吳興太守。時廣陵高爽有險薄才，客於廉，廉委以文記，爽嘗有求不稱意，乃為履謎以喻廉曰：「刺鼻不知嚏，蹋面不知瞋，齧齒作步數，持此得勝人。」譏其不計恥辱，以此取名位也。

伏暅字玄耀，曼容之子也。幼傳父業，能言玄理，與樂安任昉、彭城劉曼俱知名。起家齊奉朝請，仍兼太學博士，尋除東陽郡丞，秩滿為鄞令。時曼容已致仕，故頻以外職處暅，令其得養焉。

齊末，始為尚書都官郎，仍為衞軍記室參軍。高祖踐阼，遷國子博士，父憂去職。服闋，為車騎諮議參軍，累遷司空長史，中書侍郎，前軍將軍，兼五經博士，與吏部尚書徐勉、中書侍郎周捨，總知五禮事。

出為永陽內史，在郡清絜，治務安靜。郡民何貞秀等一百五十四人詣州言狀，湘州刺史以聞。詔勘有十五事為吏民所懷，高祖善之，徵為東陽太守。在郡清恪，如永陽時。民賦稅不登者，輒以太守田米助之。郡多麻苧，家人乃至無以為繩，其厲志如此。屬縣始新、遂安、海寧，並同時生為立祠。

徵為國子博士，領長水校尉。時始興內史何遠累著清績，高祖詔擢為黃門侍郎，俄遷信武將軍、監吳郡。暅自以名輩素在遠前，為吏俱稱廉白，遠累見擢，暅遷階而已，意望不滿，多託疾居家。尋求假到東陽迎妹喪，因留會稽築宅，自表解，高祖詔以為豫章內史，暅乃出拜。治書侍御史虞㬭奏曰：

　　臣聞失忠與信，一心之道以虧；貌是情非，兩觀之誅宜及。未有陵犯名教，要冒君親，而可緯俗經邦者也。

　　風聞豫章內史伏暅，去歲啟假，以迎妹喪為解，因停會稽不去。入東之始，貨宅賣車。以此而推，則是本無還意。暅歷典二邦，少免貪濁，此自為政之本，豈得稱功。常謂人才品望，居何遠之右，而遠以清公見擢，名位轉隆，暅深誹怨，形於辭色，興居歎咤，寤寐失圖。天高聽卑，無私不照。去年十二月二十一日詔曰：「國子博士、領長水校尉伏暅，為政廉平，宜加將養，勿使恚望，致虧士風。可豫章內史。」豈有人臣奉如此之詔，而不亡魂破膽，歸罪有司，擢髮抽腸，少自論謝；而循奉傲然，了無異色。暅識見所到，足達此旨，而冒寵不辭，吝斯苟得，故以士流解體，行路沸騰，辯跡求心，無一可恕。竊以暅踉蹡落魄，三十餘年，皇運勃興，咸與維始，除舊布新，濯之江漢，一紀之間，三世隆顯，曾不能少懷感激，仰答萬分，反覆拙謀，成茲巧罪，不忠不敬，於斯已及。請以暅大不敬論。以事詳法，應棄巿刑，輒收所近獄洗結，以法從事。如法所稱，暅即主。

　　臣謹案：豫章內史臣伏暅，含疪表行，藉悖成心，語嘿一違，資敬兼盡。幸屬昌時，擢以不次，溪壑可盈，志欲無滿。要君東走，豈曰止足之歸；負志解巾，異乎激處之致。甘此脂膏，孰非荼苦；佩茲龜組，豈殊縲緤。宜明風憲，肅正簡書。臣等參議，請以見事免暅所居官，凡諸位任，一皆削除。

有詔勿治，暅遂得就郡。

視事三年，徵為給事黃門侍郎，領國子博士，未及起。普通元年，卒於郡，時年五十九。尚書右僕射徐勉為之墓誌，其一章曰：「東區南服，愛結民胥，相望伏闕，繼軌奏書。或臥其轍，或扳其車，或圖其像，或式其閭。思耿借寇，曷以尚諸。」

初，暅父曼容與樂安任遙皆暱於齊太尉王儉，遙子昉及暅並見知，頃之，昉才遇稍盛，齊末，昉已為司徒右長史，暅猶滯於參軍事，及其終也，名位略相侔。暅性儉素，車服粗惡，外雖退靜，內不免心競，故見譏於時。能推薦後來，常若不及，少年士子，或以此依之。

何遠字義方，東海郯人也。父慧炬，齊尚書郎。遠釋褐江夏王國侍郎，轉奉朝請。永元中，江夏王寶玄於京口為護軍將軍崔慧景所奉，入圍宮城，遠豫其事。事敗，乃亡抵長沙宣武王，王深保匿焉。遠求得桂陽王融保藏之，既而發覺，收捕者至，遠逾垣以免；融及遠家人皆見執，融遂遇禍，遠家屬繫尚方。遠亡渡江，使其故人高江產共聚衆，欲迎高祖義師，東昏黨聞之，使捕遠等，衆復潰散。遠因降魏，入壽陽，見刺史王肅，欲同義舉，肅不能用，乃求迎高祖，肅許之。遣兵援送，得達高祖。高祖見遠，謂張弘策曰：「何遠美丈夫，而能破家報舊德，未易人也。」板輔國將軍，隨軍東下。既破朱雀軍，以為建康令。高祖踐阼，為步兵校尉，以奉迎勳封廣興男，邑三百戶。遷建武將軍、後軍鄱陽王恢錄事參軍。遠與恢素善，在府盡其志力，知無不為，恢亦推心仗之，恩寄甚密。

頃之，遷武昌太守。遠本倜儻，尚輕俠，至是乃折節為吏，杜絕交遊，饋遺秋毫無所受。武昌俗皆汲江水，盛夏遠患水溫，每以錢買民井寒水，不取錢者，則摙水還之。其佗事率多如此。跡雖似偽，而能委曲用意焉。車服尤弊素，器物無銅漆。江左多水族，甚賤，遠每食不過乾魚數片而已。然性剛嚴，吏民多以細事受鞭罰者，遂為人所訟，徵下廷尉，被劾數十條。當時士大夫坐法，皆不受立，遠度己無贓，就立三七日不款，猶以私藏禁仗除名。

後起為鎮南將軍、武康令。愈厲廉節，除淫祀，正身率職，民甚稱之。太守王彬巡屬縣，諸縣盛供帳以待焉，至武康，遠獨設糗水而已。彬去，遠送至境，進斗酒隻鵝為別。彬戲曰：「卿禮有過陸納，將不為古人所笑乎。」高祖聞其能，擢為宣城太守。自縣為近畿大郡，近代未之有也。郡經寇抄，遠盡心綏理，復著名跡。朞年，遷樹功將軍、始興內史。時泉陵侯淵朗為桂州，緣道剽掠，入始興界，草木無所犯。

遠在官，好開途巷，脩葺牆屋，民居巿里，城隍廄庫，所過若營家焉。田秩俸錢，並無所取，歲暮，擇民尤窮者，充其租調，以此為常。然其聽訟猶人，不能過絕，而性果斷，民不敢非，畏而惜之。所至皆生為立祠，表言治狀，高祖每優詔答焉。天監十六年，詔曰：「何遠前在武康，已著廉平；復蒞二邦，彌盡清白。政先治道，惠留民愛，雖古之良二千石，無以過也。宜升內榮，以顯外績。可給事黃門侍郎。」遠即還，仍為仁威長史。頃之，出為信武將軍，監吳郡。在吳頗有酒失，遷東陽太守。遠處職，疾強富如仇讎，視貧細如子弟，特為豪右所畏憚。在東陽歲餘，復為受罰者所謗，坐免歸。

遠耿介無私曲，居人間，絕請謁，不造詣。與貴賤書疏，抗禮如一。其所會遇，未嘗以顏色干人，以此多為俗士所惡。其清公實為天下第一。居數郡，見可欲終不變其心。妻子飢寒，如下貧者。及去東陽歸家，經年歲口不言榮辱，士類益以此多之。其輕財好義，周人之急，言不虛妄，蓋天性也。每戲語人云：「卿能得我一妄語，則謝卿以一縑。」衆共伺之，不能記也。

後復起為征西諮議參軍、中撫司馬。普通二年，卒，時年五十二。高祖厚贈賜之。

陳吏部尚書姚察曰：前史有循吏，何哉？世使然也。漢武役繁姦起，循平不能，故有苛酷誅戮以勝之，亦多怨濫矣。梁興，破觚為圓，斷雕為樸，教民以孝悌，勸之以農桑，於是桀黠化為由余，輕薄變為忠厚。淳風已洽，民自知禁。堯舜之民，比屋可封，信矣。若夫酷吏，於梁無取焉。

## 梁書‧卷五十四 列傳第四十八 諸夷

 海南　東夷　西北諸戎

海南諸國，大抵在交州南及西南大海洲上，相去近者三五千里，遠者二三萬里，其西與西域諸國接。漢元鼎中，遣伏波將軍路博德開百越，置日南郡。其徼外諸國，自武帝以來皆獻見。後漢桓帝世，大秦、天竺皆由此道遣使貢獻。及吳孫權時，遣宣化從事朱應、中郎康泰通焉。其所經及傳聞，則有百數十國，因立記傳。晉代通中國者蓋尠，故不載史官。及宋齊，至者有十餘國，始為之傳。自梁革運，其奉正朔，脩貢職，航海歲至，踰於前代矣。今採其風俗粗著者，綴為海南傳云。

林邑國者，本漢日南郡象林縣，古越裳之界也。伏波將軍馬援開漢南境，置此縣。其地縱廣可六百里，城去海百二十里，去日南界四百餘里，北接九德郡。其南界，水步道二百餘里，有西國夷亦稱王，馬援植兩銅柱表漢界處也。其國有金山，石皆赤色，其中生金。金夜則出飛，狀如螢火。又出瑇瑁、貝齒、吉貝、沈木香。吉貝者，樹名也。其華成時如鵝毳，抽其緒紡之以作布，潔白與紵布不殊，亦染成五色，織為班布也。沈木者，土人斫斷之，積以歲年，朽爛而心節獨在，置水中則沈，故名曰沈香。次不沈不浮者，曰𥴈香也。

漢末大亂，功曹區達殺縣令自立為王，傳數世，其後王無嗣，立外甥范熊。熊死，子逸嗣。晉成帝咸康三年，逸死，奴文篡立。文本日南西捲縣夷帥范稚家奴，常牧牛於山澗，得鱧魚二頭，化而為鐵，因以鑄刀。鑄成，文向石而呪曰：「若斫石破者，文當王此國。」因舉刀斫石，如斷芻藁，文心獨異之。范稚常使之商賈至林邑，因教林邑王作宮室及兵車器械，王寵任之。後乃讒王諸子，各奔餘國。及王死無嗣，文偽於鄰國迓王子，置毒於漿中而殺之，遂脅國人自立。舉兵攻旁小國，皆吞滅之，有衆四五萬人。時交州刺史姜莊使所親韓戢、謝稚，前後監日南郡，並貪殘，諸國患之。穆帝永和三年，臺遣夏侯覽為太守，侵刻尤甚。林邑先無田土，貪日南地肥沃，常欲略有之，至是，因民之怨，遂舉兵襲日南，殺覽，以其屍祭天。留日南三年，乃還林邑。交州刺史朱藩後遣督護劉雄戍日南，文復屠滅之。進寇九德郡，殘害吏民。遣使告藩，願以日南北境橫山為界，藩不許，又遣督護陶緩、李衢討之。文歸林邑，尋復屯日南。五年，文死，子佛立，猶屯日南。征西將軍桓溫遣督護滕畯、九真太守灌邃帥交、廣州兵討之，佛嬰城固守。邃令畯盛兵於前，邃帥勁卒七百人，自後踰壘而入，佛衆驚潰奔走，邃追至林邑，佛乃請降。哀帝昇平初，復為寇暴，刺史溫放之討破之。安帝隆安三年，佛孫須達復寇日南，執太守炅源，又進寇九德，執太守曹炳。交趾太守杜瑗遣都護鄧逸等擊破之，即以瑗為刺史。義熙三年，須達復寇日南，殺長史，瑗遣海邏督護阮斐討破之，斬獲甚衆。九年，須達復寇九真，行郡事杜慧期與戰，斬其息交龍王甄知及其將范健等，生俘須達息郍能，及虜獲百餘人。自瑗卒後，林邑無歲不寇日南、九德諸郡，殺蕩甚多，交州遂致虛弱。

須達死，子敵真立，其弟敵鎧攜母出奔。敵真追恨不能容其母弟，捨國而之天竺，禪位於其甥，國相藏驎固諫不從。其甥既立而殺藏驎，驎子又攻殺之，而立敵鎧同母異父之弟，曰文敵。文敵後為扶南王子當根純所殺，大臣范諸農平其亂，而自立為王。諸農死，子陽邁立。宋永初二年，遣使貢獻，以陽邁為林邑王。陽邁死，子咄立，篡其父，復曰陽邁。

其國俗：居處為閣，名曰于闌，門戶皆北向；書樹葉為紙；男女皆以橫幅吉貝繞腰以下，謂之千漫，亦曰都縵；穿耳貫小鐶；貴者著革屣，賤者跣行。自林邑、扶南以南諸國皆然也。其王著法服，加瓔珞，如佛象之飾。出則乘象，吹螺擊鼓，罩吉貝繖，以吉貝為幡旗。國不設刑法，有罪者使象踏殺之。其大姓號婆羅門。嫁娶必用八月，女先求男，由賤男而貴女也。同姓還相婚姻，使婆羅門引婿見婦，握手相付，呪曰「吉利吉利」，以為成禮。死者焚之中野，謂之火葬。其寡婦孤居，散髮至老。國王事尼乾道，鑄金銀人像，大十圍。

元嘉初，陽邁侵暴日南、九德諸郡，交州刺史杜弘文建牙欲討之，聞有代乃止。八年，又寇九德郡，入四會浦口，交州刺史阮彌之遣隊主相道生帥兵赴討，攻區栗城，不剋，乃引還。爾後頻年遣使貢獻，而寇盜不已。二十三年，使交州刺史檀和之、振武將軍宗愨伐之。和之遣司馬蕭景憲為前鋒，陽邁聞之懼，欲輸金一萬斤，銀十萬斤，還所略日南民戶，其大臣□僧達諫止之，乃遣大帥范扶龍戍其北界區栗城。景憲攻城，剋之，斬扶龍首，獲金銀雜物，不可勝計。乘勝逕進，即剋林邑。陽邁父子並挺身逃奔。獲其珍異，皆是未名之寶。又銷其金人，得黃金數十萬斤。和之後病死，見胡神為祟。

孝武孝建、大明中，林邑王范神成累遣長史奉表貢獻。明帝泰豫元年，又遣使獻方物。齊永明中，范文贊累遣使貢獻。天監九年，文贊子天凱奉獻白猴，詔曰：「林邑王范天凱介在海表，乃心款至，遠脩職貢，良有可嘉。宜班爵號，被以榮澤。可持節、督緣海諸軍事、威南將軍、林邑王。」十年，十三年，天凱累遣使獻方物。俄而病死，子弼毳跋摩立，奉表貢獻。普通七年，王高式勝鎧遣使獻方物，詔以為持節、督緣海諸軍事、綏南將軍、林邑王。大通元年，又遣使貢獻。中大通二年，行林邑王高式律陁羅跋摩遣使貢獻，詔以為持節、督緣海諸軍事、綏南將軍、林邑王。六年，又遣使獻方物。

扶南國，在日南郡之南，海西大灣中，去日南可七千里，在林邑西南三千餘里。城去海五百里。有大江廣十里，西北流，東入於海。其國輪廣三千餘里，土地洿下而平博，氣候風俗大較與林邑同。出金、銀、銅、錫、沈木香、象牙、孔翠、五色鸚鵡。

其南界三千餘里有頓遜國，在海崎上，地方千里，城去海十里。有五王，並羈屬扶南。頓遜之東界通交州，其西界接天竺、安息徼外諸國，往還交巿。所以然者，頓遜迴入海中千餘里，漲海無崖岸，船舶未曾得逕過也。其巿，東西交會，日有萬餘人。珍物寶貨，無所不有。又有酒樹，似安石榴，采其花汁停甕中，數日成酒。

頓遜之外，大海洲中，又有毗騫國，去扶南八千里。傳其王身長丈二，頭長三尺，自古來不死，莫知其年。王神聖，國中人善惡及將來事，王皆知之，是以無敢欺者。南方號曰長頸王。國俗，有室屋、衣服，噉粳米。其人言語，小異扶南。有山出金，金露生石上，無所限也。國法刑罪人，並於王前噉其肉。國內不受估客，有往者亦殺而噉之，是以商旅不敢至。王常樓居，不血食，不事鬼神。其子孫生死如常人，唯王不死。扶南王數遣使與書相報答，常遺扶南王純金五十人食器，形如圓盤，又如瓦塸，名為多羅，受五升，又如椀者，受一升。王亦能作天竺書，書可三千言，說其宿命所由，與佛經相似，並論善事。

又傳扶南東界即大漲海，海中有大洲，洲上有諸薄國，國東有馬五洲。復東行漲海千餘里，至自然大洲。其上有樹生火中，洲左近人剝取其皮，紡績作布，極得數尺以為手巾，與焦麻無異而色微青黑；若小垢洿，則投火中，復更精潔。或作燈炷，用之不知盡。

扶南國俗本躶體，文身被髮，不制衣裳。以女人為王，號曰柳葉。年少壯健，有似男子。其南有徼國，有事鬼神者字混填，夢神賜之弓，乘賈人舶入海，混填晨起即詣廟，於神樹下得弓，便依夢乘船入海，遂入扶南外邑。柳葉人衆見舶至，欲取之，混填即張弓射其舶，穿度一面，矢及侍者，柳葉大懼，舉衆降混填。混填乃教柳葉穿布貫頭，形不復露，遂治其國，納柳葉為妻，生子分王七邑。其後王混盤況以詐力間諸邑，令相疑阻，因舉兵攻并之，乃遣子孫中分治諸邑，號曰小王。

盤況年九十餘乃死，立中子盤盤，以國事委其大將范蔓。盤盤立三年死，國人共舉蔓為王。蔓勇健有權略，復以兵威攻伐旁國，咸服屬之，自號扶南大王。乃治作大船，窮漲海，攻屈都昆、九稚、典孫等十餘國，開地五六千里。次當伐金鄰國，蔓遇疾，遣太子金生代行。蔓姊子旃，時為二千人將，因篡蔓自立，遣人詐金生而殺之。蔓死時，有乳下兒名長，在民間，至年二十，乃結國中壯士襲殺旃，旃大將范尋又殺長而自立。更繕治國內，起觀閤遊戲之，朝旦中晡三四見客。民人以焦蔗龜鳥為禮。國法無牢獄。有罪者，先齋戒三日，乃燒斧極赤，令訟者捧行七步。又以金鐶、雞卵投沸湯中，令探取之，若無實者，手即焦爛，有理者則不。又於城溝中養鰐魚，門外圈猛獸，有罪者，輒以餵猛獸及鰐魚，魚獸不食為無罪，三日乃放之。鰐大者長二丈餘，狀如鼉，有四足，喙長六七尺，兩邊有齒，利如刀劔，常食魚，遇得麞鹿及人亦噉，自蒼梧以南及外國皆有之。

吳時，遣中郎康泰、宣化從事朱應使於尋國，國人猶裸，唯婦人著貫頭。泰、應謂曰：「國中實佳，但人褻露可怪耳。」尋始令國內男子著橫幅。橫幅，今干漫也。大家乃截錦為之，貧者乃用布。

晉武帝太康中，尋始遣使貢獻。穆帝升平元年，王竺旃檀奉表獻馴象。詔曰：「此物勞費不少，駐令勿送。」其後王憍陳如，本天竺婆羅門也。有神語曰「應王扶南」，憍陳如心悅，南至盤盤，扶南人聞之，舉國欣戴，迎而立焉。復改制度，用天竺法。憍陳如死，後王持梨陁跋摩，宋文帝世奉表獻方物。齊永明中，王闍邪跋摩遣使貢獻。

天監二年，跋摩復遣使送珊瑚佛像，并獻方物。詔曰：「扶南王憍陳如闍邪跋摩，介居海表，世纂南服，厥誠遠著，重譯獻賝。宜蒙酬納，班以榮號。可安南將軍、扶南王。」

今其國人皆醜黑，拳髮。所居不穿井，數十家共一池引汲之。俗事天神，天神以銅為像，二面者四手，四面者八手，手各有所持，或小兒，或鳥獸，或日月。其王出入乘象，嬪侍亦然。王坐則偏踞翹膝，垂左膝至地，以白疊敷前，設金盆香鑪於其上。國俗，居喪則剃除鬚髮。死者有四葬：水葬則投之江流，火葬則焚為灰燼，土葬則瘞埋之，鳥葬則棄之中野。人性貪吝，無禮義，男女恣其奔隨。

十年，十三年，跋摩累遣使貢獻。其年死，庶子留陁跋摩殺其嫡弟自立。十六年，遣使竺當抱老奉表貢獻。十八年，復遣使送天竺旃檀瑞像、婆羅樹葉，并獻火齊珠、鬱金、蘇合等香。普通元年，中大通二年，大同元年，累遣使獻方物。五年，復遣使獻生犀。又言其國有佛髮，長一丈二尺，詔遣沙門釋雲寶隨使往迎之。

先是，三年八月，高祖改造阿育王寺塔，出舊塔下舍利及佛爪髮，髮青紺色，衆僧以手伸之，隨手長短，放之則旋屈為蠡形。案僧伽經云：「佛髮青而細，猶如藕莖絲。」佛三昧經云：「我昔在宮沐頭，以尺量髮，長一丈二尺，放已右旋，還成蠡文。」則與高祖所得同也。

阿育王即鐵輪王，王閻浮提，一天下，佛滅度後，一日一夜，役鬼神造八萬四千塔，此即其一也。吳時有尼居其地，為小精舍，孫綝尋毀除之，塔亦同泯。吳平後，諸道人復於舊處建立焉。晉中宗初渡江，更脩飾之，至簡文咸安中，使沙門安法師程造小塔，未及成而亡，弟子僧顯繼而修立。至孝武太元九年，上金相輪及承露。

其後西河離石縣有胡人劉薩何遇疾暴亡，而心下猶暖，其家未敢便殯，經十日更蘇。說云：「有兩吏見錄，向西北行，不測遠近，至十八地獄，隨報重輕，受諸楚毒。見觀世音語云：『汝緣未盡，若得活，可作沙門。洛下、齊城、丹陽、會稽並有阿育王塔，可往禮拜。若壽終，則不墮地獄。』語竟，如墮高巖，忽然醒寤。」因此出家，名慧達。遊行禮塔，次至丹陽，未知塔處，乃登越城四望，見長干里有異氣色，因就禮拜，果是阿育王塔所，屢放光明。由是定知必有舍利，乃集衆就掘之，入一丈，得三石碑，並長六尺。中一碑有鐵函，函中又有銀函，函中又有金函，盛三舍利及爪髮各一枚，髮長數尺。即遷舍利近北，對簡文所造塔西，造一層塔。十六年，又使沙門僧尚伽為三層，即高祖所開者也。初穿土四尺，得龍窟及昔人所捨金銀鐶釧釵鑷等諸雜寶物。可深九尺許，方至石磉，磉下有石函，函內有鐵壺，以盛銀坩，坩內有金鏤罌，盛三舍利，如粟粒大，圓正光潔。函內又有琉璃椀，內得四舍利及髮爪，爪有四枚，並為沈香色。至其月二十七日，高祖又到寺禮拜，設無㝵大會，大赦天下。是日，以金鉢盛水泛舍利，其最小者隱鉢不出，高祖禮數十拜，舍利乃於鉢內放光，旋回久之，乃當鉢中而止。高祖問大僧正慧念：「今日見不可思議事不？」慧念答曰：「法身常住，湛然不動。」高祖曰：「弟子欲請一舍利還臺供養。」至九月五日，又於寺設無㝵大會，遣皇太子王侯朝貴等奉迎。是日，風景明和，京師傾屬，觀者百數十萬人。所設金銀供具等物，並留寺供養，并施錢一千萬為寺基業。至四年九月十五日，高祖又至寺設無㝵大會，竪二剎，各以金罌，次玉罌，重盛舍利及爪髮，內七寶塔中。又以石函盛寶塔，分入兩剎下，及王侯妃主百姓富室所捨金銀鐶釧等珍寶充積。

十一年十一月二日，寺僧又請高祖於寺發般若經題，爾夕二塔俱放光明，敕鎮東將軍邵陵王綸製寺大功德碑文。先是，二年改造會稽鄮縣塔，開舊塔出舍利，遣光宅寺釋敬脫等四僧及舍人孫照暫迎還臺，高祖禮拜竟，即送還縣入新塔下，此縣塔亦是劉薩何所得也。

晉咸和中，丹陽尹高悝行至張侯橋，見浦中五色光長數尺，不知何怪，乃令人於光處掊視之，得金像，未有光趺。悝乃下車，載像還，至長干巷首，牛不肯進，悝乃令馭人任牛所之，牛徑牽車至寺，悝因留像付寺僧。每至中夜，常放光明，又聞空中有金石之響。經一歲，捕魚人張係世於海口忽見有銅花趺浮出水上，係世取送縣，縣以送臺，乃施像足，宛然合。會簡文咸安元年，交州合浦人董宗之採珠沒水，於底得佛光豔，交州押送臺，以施像，又合焉。自咸和中得像，至咸安初，歷三十餘年，光趺始具。

初，高悝得像後，西域胡僧五人來詣悝，曰：「昔於天竺得阿育王造像，來至鄴下，值胡亂，埋像於河邊，今尋覔失所。」五人嘗一夜俱夢見像曰：「己出江東，為高悝所得。」悝乃送此五僧至寺，見像噓欷涕泣，像便放光，照燭殿宇。又瓦官寺慧邃欲模寫像形，寺主僧尚慮虧損金色，謂邃曰：「若能令像放光，回身西向，乃可相許。」慧邃便懇到拜請，其夜像即轉坐放光，回身西向，明旦便許模之。像趺先有外國書，莫有識者，後有三藏郍求跋摩識之，云是阿育王為第四女所造也。及大同中，出舊塔舍利，敕巿寺側數百家宅地，以廣寺域，造諸堂殿并瑞像周回閤等，窮於輪奐焉。其圖諸經變，並吳人張繇運手。繇丹青之工，一時冠絕。

盤盤國，宋文帝元嘉，孝武孝建、大明中，並遣使貢獻。大通元年，其王使使奉表曰：「揚州閻浮提震旦天子：萬善莊嚴，一切恭敬，猶如天淨無雲，明耀滿目，天子身心清淨，亦復如是。道俗濟濟，並蒙聖王光化，濟度一切，永作舟航，臣聞之慶善。我等至誠敬禮常勝天子足下，稽首問訊。今奉薄獻，願垂哀受。」中大通元年五月，累遣使貢牙像及塔，并獻沉檀等香數十種。六年八月，復使送菩提國真舍利及畫塔，并獻菩提樹葉、詹糖等香。

丹丹國，中大通二年，其王遣使奉表曰：「伏承聖主至德仁治，信重三寶，佛法興顯，衆僧殷集，法事日盛，威嚴整肅。朝望國執，慈愍蒼生，八方六合，莫不歸服。化鄰諸天，非可言喻。不任慶善，若暫奉見尊足。謹奉送牙像及塔各二軀，并獻火齊珠、古貝、雜香藥等。」大同元年，復遣使獻金、銀、琉璃、雜寶、香藥等物。

干陁利國，在南海洲上。其俗與林邑、扶南略同。出班布、古貝、檳榔。檳榔特精好，為諸國之極。宋孝武世，王釋婆羅郍憐陁遣長史竺留陁獻金銀寶器。

天監元年，其王瞿曇脩跋陁羅以四月八日夢見一僧，謂之曰：「中國今有聖主，十年之後，佛法大興。汝若遣使貢奉敬禮，則土地豐樂，商旅百倍；若不信我，則境土不得自安。」脩跋陁羅初未能信，既而又夢此僧曰：「汝若不信我，當與汝往觀之。」乃於夢中來至中國，拜覲天子。既覺，心異之。陁羅本工畫，乃寫夢中所見高祖容質，飾以丹青，仍遣使并畫工奉表獻玉盤等物。使人既至，模寫高祖形以還其國，比本畫，則符同焉。因盛以寶函，日加禮敬。後跋陁死，子毗邪跋摩立。十七年，遣長史毗員跋摩奉表曰：「常勝天子陛下；諸佛世尊，常樂安樂，六通三達，為世間尊，是名如來。應供正覺，遺形舍利，造諸塔像，莊嚴國土，如須彌山。邑居聚落，次第羅滿，城郭館宇，如忉利天宮。具足四兵，能伏怨敵。國土安樂，無諸患難，人民和善，受化正法，慶無不通。猶處雷山，流注雪水，八味清淨，百川洋溢，周回屈曲，順趨大海，一切衆生，咸得受用。於諸國土，殊勝第一，是名震旦。大梁揚都天子，仁廕四海，德合天心，雖人是天，降生護世，功德寶藏，救世大悲，為我尊生，威儀具足。是故至誠敬禮天子足下，稽首問訊。奉獻金芙蓉、雜香藥等，願垂納受。」普通元年，復遣使獻方物。

狼牙脩國，在南海中。其界東西三十日行，南北二十日行，去廣州二萬四千里。土氣物產，與扶南略同，偏多𥴈沈婆律香等。其俗男女皆袒而被髮，以古貝為干縵。其王及貴臣乃加雲霞布覆胛，以金繩為絡帶，金鐶貫耳。女子則被布，以瓔珞繞身。其國累塼為城，重門樓閣。王出乘象，有幡毦旗鼓，罩白蓋，兵衞甚設。國人說，立國以來四百餘年，後嗣衰弱，王族有賢者，國人歸之。王聞知，乃加囚執，其鎖無故自斷，王以為神，因不敢害，乃斥逐出境，遂奔天竺，天竺妻以長女。俄而狼牙王死，大臣迎還為王。二十餘年死，子婆伽達多立。天監十四年，遣使阿撤多奉表曰：「大吉天子足下：離淫怒癡，哀愍衆生，慈心無量。端嚴相好，身光明朗，如水中月，普照十方。眉間白毫，其白如雪，其色照曜，亦如月光。諸天善神之所供養，以垂正法寶，梵行衆增，莊嚴都邑。城閣高峻，如乾陁山。樓觀羅列，道途平正。人民熾盛，快樂安穩。著種種衣，猶如天服。於一切國，為極尊勝。天王愍念羣生，民人安樂，慈心深廣，律儀清淨，正法化治，供養三寶，名稱宣揚，布滿世界，百姓樂見，如月初生。譬如梵王，世界之主，人天一切，莫不歸依。敬禮大吉天子足下，猶如現前，忝承先業，慶嘉無量。今遣使問訊大意。欲自往，復畏大海風波不達。今奉薄獻，願大家曲垂領納。」

婆利國，在廣州東南海中洲上。去廣州二月日行。國界東西五十日行，南北二十日行。有一百三十六聚。土氣暑熱，如中國之盛夏。穀一歲再熟，草木常榮。海出文螺、紫貝。有石名蚶貝羅，初採之柔軟，及刻削為物乾之，遂大堅強。其國人披古貝如帊，及為都縵。王乃用班絲布，以瓔珞繞身，頭著金冠高尺餘，形如弁，綴以七寶之飾。帶金裝劔，偏坐金高坐，以銀蹬支足。侍女皆為金花雜寶之飾，或持白毦拂及孔雀扇。王出，以象駕輿，輿以雜香為之，上施羽蓋珠簾，其導從吹螺擊鼓。王姓憍陳如，自古未通中國。問其先及年數不能記焉，而言白淨王夫人即其國女也。

天監十六年，遣使奉表曰：「伏承聖王信重三寶，興立塔寺，校飾莊嚴，周遍國土。四衢平坦，清淨無穢。臺殿羅列，狀若天宮，壯麗微妙，世無與等。聖主出時，四兵具足，羽儀導從，布滿左右。都人士女，麗服光飾。巿廛豐富，充積珍寶。王法清整，無相侵奪。學徒皆至，三乘競集，敷說正法，雲布雨潤。四海流通，交會萬國。長江眇漫，清泠深廣，有生咸資，莫能消穢。陰陽和暢，災厲不作。大梁揚都聖王無等，臨覆上國，有大慈悲，子育萬民。平等忍辱，怨親無二。加以周窮，無所藏積。靡不照燭，如日之明；無不受樂，猶如淨月。宰輔賢良，羣臣貞信，盡忠奉上，心無異想。伏惟皇帝是我真佛，臣是婆利國主，今敬稽首禮聖王足下，惟願大王知我此心。此心久矣，非適今也。山海阻遠，無緣自達，今故遣使獻金席等，表此丹誠。」普通三年，其王頻伽復遣使珠貝智貢白鸚鵡、青蟲、兜鍪、琉璃器、古貝、螺林、雜香、藥等數十種。

中天竺國，在大月支東南數千里，地方三萬里，一名身毒。漢世張騫使大夏，見邛竹杖、蜀布，國人云，巿之身毒。身毒即天竺，蓋傳譯音字不同，其實一也。從月支、高附以西，南至西海，東至槃越，列國數十，每國置王，其名雖異，皆身毒也。漢時羈屬月支，其俗土著與月支同，而卑濕暑熱，民弱畏戰，弱於月支。國臨大江，名新陶，源出崑崙，分為五江，總名曰恒水。其水甘美，下有真鹽，色正白如水精。土俗出犀、象、貂、鼲、瑇瑁、火齊、金、銀、鐵、金縷織成、金皮罽、細摩白疊、好裘、毾㲪。火齊狀如雲母，色如紫金，有光耀，別之則薄如蟬翼，積之則如紗縠之重沓也。其西與大秦、安息交市海中，多大秦珍物，珊瑚、琥珀、金碧珠璣、琅玕、鬱金、蘇合。蘇合是合諸香汁煎之，非自然一物也。又云大秦人採蘇合，先笮其汁以為香膏，乃賣其滓與諸國賈人，是以展轉來達中國，不大香也。鬱金獨出罽賔國，華色正黃而細，與芙蓉華裏被蓮者相似。國人先取以上佛寺，積日香槁，乃糞去之，賈人從寺中徵雇，以轉賣與佗國也。

漢桓帝延熹九年，大秦王安敦遣使自日南徼外來獻，漢世唯一通焉。其國人行賈，往往至扶南、日南、交趾，其南徼諸國人少有到大秦者。孫權黃武五年，有大秦賈人字秦論來到交趾，交趾太守吳邈遣送詣權，權問方土謠俗，論具以事對。時諸葛恪討丹陽，獲黝、歙短人，論見之曰：「大秦希見此人。」權以男女各十人，差吏會稽劉咸送論，咸於道物故，論乃徑還本國。漢和帝時，天竺數遣使貢獻，後西域反叛，遂絕。至桓帝延熹二年，四年，頻從日南徼外來獻。魏晉世，絕不復通。唯吳時扶南王范旃遣親人蘇物使其國，從扶南發投拘利口，循海大灣中正西北入歷灣邊數國，可一年餘到天竺江口，逆水行七千里乃至焉。天竺王驚曰：「海濱極遠，猶有此人。」即呼令觀視國內，仍差陳、宋等二人以月支馬四匹報旃，遣物等還，積四年方至。其時吳遣中郎康泰使扶南，及見陳、宋等，具問天竺土俗，云「佛道所興國也。人民敦厖，土地饒沃。其王號茂論。所都城郭，水泉分流，繞于渠塹，下注江。其宮殿皆雕文鏤刻，街曲巿里，屋舍樓觀，鍾鼓音樂，服飾香華，水陸通流，百賈交會，奇玩珍瑋，恣心所欲。左右嘉維、舍衞、葉波等十六大國，去天竺或二三千里，共尊奉之，以為在天地之中也。」

天監初，其王屈多遣長史竺羅達奉表曰：「伏聞彼國據江傍海，山川周固，衆妙悉備，莊嚴國土，猶如化城。宮殿莊飾，街巷平坦，人民充滿，歡娛安樂。王出遊，四兵隨從，聖明仁愛，不害衆生。國中臣民，循行正法，大王仁聖，化之以道，慈悲羣生，無所遺棄。常修淨戒，式導不及，無上法船，沉溺以濟。百官氓庶，受樂無恐。諸天護持，萬神侍從，天魔降服，莫不歸仰。王身端嚴，如日初出，仁澤普潤，猶如大雲，於彼震旦，最為殊勝。臣之所住國土，首羅天守護，令國安樂。王王相承，未曾斷絕。國中皆七寶形像，衆妙莊嚴，臣自脩檢，如化王法。臣名屈多，奕世王種。惟願大王聖體和平。今以此國羣臣民庶，山川珍重，一切歸屬，五體投地，歸誠大王。使人竺達多由來忠信，是故今遣。大王若有所須珍奇異物，悉當奉送。此之境土，便是大王之國，王之法令善道，悉當承用。願二國信使往來不絕。此信返還，願賜一使，具宣聖命，備敕所宜。款至之誠，望不空返，所白如允，願加採納。今奉獻琉璃唾壺、雜香、古貝等物。」

師子國，天竺旁國也。其地和適，無冬夏之異。五穀隨人所種，不須時節。其國舊無人民，止有鬼神及龍居之。諸國商估來共市易，鬼神不見其形，但出珍寶，顯其所堪價，商人依價取之。諸國人聞其土樂，因此競至，或有停住者，遂成大國。

晉義熙初，始遣獻玉像，經十載乃至。像高四尺二寸，玉色潔潤，形製殊特，殆非人工。此像歷晉、宋世在瓦官寺，寺先有徵士戴安道手製佛像五軀，及顧長康維摩畫圖，世人謂為三絕。至齊東昏，遂毀玉像，前截臂，次取身，為嬖妾潘貴妃作釵釧。宋元嘉六年，十二年，其王剎利摩訶遣使貢獻。

大通元年，後王伽葉伽羅訶梨邪使奉表曰：「謹白大梁明主：雖山海殊隔，而音信時通。伏承皇帝道德高遠，覆載同於天地，明照齊乎日月，四海之表，無有不從，方國諸王，莫不奉獻，以表慕義之誠。或泛海三年，陸行千日，畏威懷德，無遠不至。我先王以來，唯以脩德為本，不嚴而治。奉事正法道天下，欣人為善，慶若己身，欲與大梁共弘三寶，以度難化。信還，伏聽告敕。今奉薄獻，願垂納受。」

東夷之國，朝鮮為大，得箕子之化，其器物猶有禮樂云。魏時，朝鮮以東馬韓、辰韓之屬，世通中國。自晉過江，泛海東使，有高句驪、百濟，而宋齊間常通職貢，梁興，又有加焉。扶桑國，在昔未聞也。普通中，有道人稱自彼而至，其言元本尤悉，故并錄焉。

高句驪者，其先出自東明。東明本北夷櫜離王之子。離王出行，其侍兒於後任娠，離王還，欲殺之。侍兒曰：「前見天上有氣如大雞子，來降我，因以有娠。」王囚之，後遂生男。王置之豕牢，豕以口氣噓之，不死，王以為神，乃聽收養。長而善射，王忌其猛，復欲殺之，東明乃奔走，南至淹滯水，以弓擊水，魚鼈皆浮為橋，東明乘之得渡，至夫餘而王焉。其後支別為句驪種也。其國，漢之玄菟郡也。在遼東之東，去遼東千里。漢、魏世，南與朝鮮、穢貊，東與沃沮，北與夫餘接。漢武帝元封四年，滅朝鮮，置玄菟郡，以高句驪為縣以屬之。

句驪地方可二千里，中有遼山，遼水所出。其王都於丸都之下，多大山深谷，無原澤，百姓依之以居，食澗水。雖土著，無良田，故其俗節食。好治宮室。於所居之左立大屋，祭鬼神，又祠零星、社稷。人性凶急，喜寇抄。其官，有相加、對盧、沛者、古鄒加、主簿、優台、使者、皁衣先人，尊卑各有等級。言語諸事，多與夫餘同；其性氣、衣服有異。本有五族，有消奴部，絕奴部，順奴部，雚奴部，桂婁部。本消奴部為王，微弱，桂婁部代之。漢時賜衣幘、朝服、鼓吹，常從玄菟郡受之。後稍驕，不復詣郡，但於東界築小城以受之，至今猶名此城為幘溝婁。「溝婁」者，句驪名「城」也。其置官，有對盧則不置沛者，有沛者則不置對盧。其俗喜歌儛，國中邑落男女，每夜羣聚歌戲。其人潔清自喜，善藏釀，跪拜申一腳，行步皆走。以十月祭天大會，名曰「東明」。其公會衣服，皆錦繡金銀以自飾。大加、主簿頭所著似幘而無後；其小加著折風，形如弁。其國無牢獄，有罪者，則會諸加評議殺之，沒入妻子。其俗好淫，男女多相奔誘。已嫁娶，便稍作送終之衣。其死葬，有槨無棺。好厚葬，金銀財幣盡於送死。積石為封，列植松柏。兄死妻嫂。其馬皆小，便登山。國人尚氣力，便弓矢刀矛。有鎧甲，習戰鬬，沃沮、東穢皆屬焉。

王莽初，發高驪兵以伐胡，不欲行，彊迫遣之，皆亡出塞為寇盜。州郡歸咎於句驪侯騶，嚴尤誘而斬之，王莽大悅，更名高句驪為下句驪，當此時為侯矣。光武八年，高句驪王遣使朝貢，始稱王。至殤、安之間，其王名宮，數寇遼東，玄菟太守蔡風討之不能禁。宮死，子伯固立。順、和之間，復數犯遼東寇抄，靈帝建寧二年，玄菟太守耿臨討之，斬首虜數百級，伯固乃降屬遼東。公孫度之雄海東也，伯固與之通好。伯固死，子伊夷摸立。伊夷摸自伯固時已數寇遼東，又受亡胡五百餘戶。建安中，公孫康出軍擊之，破其國，焚燒邑落，降胡亦叛伊夷摸，伊夷摸更作新國。其後伊夷摸復擊玄菟，玄菟與遼東合擊，大破之。

伊夷摸死，子位宮立。位宮有勇力，便鞍馬，善射獵。魏景初二年，遣太傅司馬宣王率衆討公孫淵，位宮遣主簿、大加將兵千人助軍。正始三年，位宮寇西安平，五年，幽州刺史毋丘儉將萬人出玄菟討位宮，位宮將步騎二萬人逆軍，大戰於沸流。位宮敗走，儉軍追至峴，懸車束馬，登丸都山，屠其所都，斬首虜萬餘級，位宮單將妻息遠竄。六年，儉復討之，位宮輕將諸加奔沃沮，儉使將軍王頎追之，絕沃沮千餘里，到肅慎南界，刻石紀功；又到丸都山，銘不耐城而還。其後，復通中夏。

晉永嘉亂，鮮卑慕容廆據昌黎大棘城，元帝授平州刺史。句驪王乙弗利頻寇遼東，廆不能制。弗利死，子劉代立，康帝建元元年，慕容廆子晃率兵伐之，劉與戰，大敗，單馬奔走。晃乘勝追至丸都，焚其宮室，掠男子五萬餘口以歸。孝武太元十年，句驪攻遼東、玄菟郡，後燕慕容垂遣弟農伐句驪，復二郡。垂死，子寶立，以句驪王安為平州牧，封遼東、帶方二國王。安始置長史、司馬、參軍官，後略有遼東郡。至孫高璉，晉安帝義熙中，始奉表通貢職，歷宋、齊並授爵位，年百餘歲死。子雲，齊隆昌中，以為使持節、散騎常侍、都督營平二州、征東大將軍、樂浪公。高祖即位，進雲車騎大將軍。天監七年，詔曰：「高驪王樂浪郡公雲，乃誠款著，貢驛相尋，宜隆秩命，式弘朝典。可撫東大將軍、開府儀同三司，持節、常侍、都督、王並如故。」十一年，十五年，累遣使貢獻。十七年，雲死，子安立。普通元年，詔安纂襲封爵，持節、督營平二州諸軍事、寧東將軍。七年，安卒，子延立，遣使貢獻，詔以延襲爵。中大通四年，六年，大同元年，七年，累奉表獻方物。太清二年，延卒，詔以其子襲延爵位。

百濟者，其先東夷有三韓國，一曰馬韓，二曰辰韓，三曰弁韓。弁韓、辰韓各十二國，馬韓有五十四國。大國萬餘家，小國數千家，總十餘萬戶，百濟即其一也。後漸強大，兼諸小國。其國本與句驪在遼東之東，晉世句驪既略有遼東，百濟亦據有遼西、晉平二郡地矣，自置百濟郡。晉太元中，王須，義熙中，王餘映，宋元嘉中，王餘毗，並遣獻生口。餘毗死，立子慶。慶死，子牟都立。都死，立子牟太。齊永明中，除太都督百濟諸軍事、鎮東大將軍、百濟王。天監元年，進太號征東將軍。尋為高句驪所破，衰弱者累年，遷居南韓地。普通二年，王餘隆始復遣使奉表，稱「累破句驪，今始與通好」。而百濟更為強國。其年，高祖詔曰：「行都督百濟諸軍事、鎮東大將軍百濟王餘隆，守藩海外，遠脩貢職，迺誠款到，朕有嘉焉。宜率舊章，授茲榮命。可使持節、都督百濟諸軍事、寧東大將軍、百濟王。」五年，隆死，詔復以其子明為持節、督百濟諸軍事、綏東將軍、百濟王。號所治城曰固麻，謂邑曰檐魯，如中國之言郡縣也。

其國有二十二檐魯，皆以子弟宗族分據之。其人形長，衣服淨潔。其國近倭，頗有文身者。今言語服章略與高驪同，行不張拱，拜不申足則異。呼帽曰冠，襦曰複衫，袴曰褌。其言參諸夏，亦秦、韓之遺俗云。中大通六年，大同七年，累遣使獻方物；并請涅盤等經義、毛詩博士，并工匠、畫師等，敕並給之。太清三年，不知京師寇賊，猶遣使貢獻；既至，見城闕荒毀，並號慟涕泣。侯景怒，囚執之，及景平，方得還國。

新羅者，其先本辰韓種也。辰韓亦曰秦韓，相去萬里，傳言秦世亡人避役來適馬韓，馬韓亦割其東界居之，以秦人，故名之曰秦韓。其言語名物有似中國人，名國為邦，弓為弧，賊為寇，行酒為行觴。相呼皆為徒，不與馬韓同。又辰韓王常用馬韓人作之，世相係，辰韓不得自立為王，明其流移之人故也；恒為馬韓所制。辰韓始有六國，稍分為十二，新羅則其一也。其國在百濟東南五千餘里。其地東濱大海，南北與句驪、百濟接。魏時曰新盧，宋時曰新羅，或曰斯羅。其國小，不能自通使聘。普通二年，王姓募名秦，始使使隨百濟奉獻方物。

其俗呼城曰健牟羅，其邑在內曰啄評，在外曰邑勒，亦中國之言郡縣也。國有六啄評，五十二邑勒。土地肥美，宜植五穀。多桑麻，作縑布。服牛乘馬。男女有別。其官名，有子賁旱支、齊旱支、謁旱支、壹告支、奇貝旱支。其冠曰遺子禮，襦曰尉解，袴曰柯半，靴曰洗。其拜及行與高驪相類。無文字，刻木為信。語言待百濟而後通焉。

倭者，自云太伯之後。俗皆文身。去帶方萬二千餘里，大抵在會稽之東，相去絕遠。從帶方至倭，循海水行，歷韓國，乍東乍南，七千餘里始度一海。海闊千餘里，名瀚海，至一支國。又度一海千餘里，名未盧國。又東南陸行五百里，至伊都國。又東南行百里，至奴國。又東行百里，至不彌國。又南水行二十日，至投馬國。又南水行十日，陸行一月日，至邪馬臺國，即倭王所居。其官有伊支馬，次曰彌馬獲支，次曰奴往鞮。民種禾稻紵麻，蠶桑織績。有薑、桂、橘、椒、蘇。出黑雉、真珠、青玉。有獸如牛，名山鼠。又有大蛇吞此獸。蛇皮堅不可斫，其上有孔，乍開乍閉，時或有光，射之中，蛇則死矣。物產略與儋耳、朱崖同。地溫暖，風俗不淫。男女皆露紒。富貴者以錦繡雜采為帽，似中國胡公頭。食飲用籩豆。其死，有棺無槨，封土作冢。人性皆嗜酒。俗不知正歲，多壽考，多至八九十，或至百歲。其俗女多男少，貴者至四五妻，賤者猶兩三妻。婦人無婬妬。無盜竊，少諍訟。若犯法，輕者沒其妻子，重則滅其宗族。

漢靈帝光和中，倭國亂，相攻伐歷年，乃共立一女子卑彌呼為王。彌呼無夫婿，挾鬼道，能惑衆，故國人立之。有男弟佐治國。自為王，少有見者，以婢千人自侍，唯使一男子出入傳教令。所處宮室，常有兵守衞。至魏景初三年，公孫淵誅後，卑彌呼始遣使朝貢，魏以為親魏王，假金印紫綬。正始中，卑彌呼死，更立男王，國中不服，更相誅殺，復立卑彌呼宗女臺與為王。其後復立男王，並受中國爵命。晉安帝時，有倭王贊。贊死，立弟彌。彌死，立子濟。濟死，立子興。興死，立弟武。齊建元中，除武持節、督倭新羅任郍伽羅秦韓慕韓六國諸軍事、鎮東大將軍。高祖即位，進武號征東大將軍。

其南有侏儒國，人長三四尺。又南黑齒國、裸國，去倭四千餘里，船行可一年至。又西南萬里有海人，身黑眼白，裸而醜。其肉美，行者或射而食之。

文身國，在倭國東北七千餘里。人體有文如獸，其額上有三文，文直者貴，文小者賤。土俗歡樂，物豐而賤，行客不齎糧。有屋宇，無城郭。其王所居，飾以金銀珍麗。繞屋為塹，廣一丈，實以水銀，雨則流于水銀之上。市用珍寶。犯輕罪者則鞭杖；犯死罪則置猛獸食之，有枉則猛獸避而不食，經宿則赦之。

大漢國，在文身國東五千餘里。無兵戈，不攻戰。風俗並與文身國同而言語異。

扶桑國者，齊永元元年，其國有沙門慧深來至荊州，說云：「扶桑在大漢國東二萬餘里，地在中國之東，其土多扶桑木，故以為名。扶桑葉似桐，而初生如笋，國人食之，實如梨而赤，績其皮為布以為衣，亦以為綿。作板屋。無城郭。有文字，以扶桑皮為紙。無兵甲，不攻戰。其國法，有南北獄。若犯輕者入南獄，重罪者入北獄。有赦則赦南獄，不赦北獄。在北獄者，男女相配，生男八歲為奴，生女九歲為婢。犯罪之身，至死不出。貴人有罪，國乃大會，坐罪人於坑，對之宴飲，分訣若死別焉。以灰繞之，其一重則一身屏退，二重則及子孫，三重則及七世。名國王為乙祁；貴人第一者為大對盧，第二者為小對盧，第三者為納咄沙。國王行有鼓角導從。其衣色隨年改易，甲乙年青，丙丁年赤，戊己年黃，庚辛年白，壬癸年黑。有牛角甚長，以角載物，至勝二十斛。車有馬車、牛車、鹿車。國人養鹿，如中國畜牛。以乳為酪。有桑梨，經年不壞。多蒲桃。其地無鐵有銅，不貴金銀。市無租估。其婚姻，婿往女家門外作屋，晨夕灑掃，經年而女不悅，即驅之，相悅乃成婚。婚禮大抵與中國同。親喪，七日不食；祖父母喪，五日不食；兄弟伯叔姑姊妹，三日不食。設靈為神像，朝夕拜奠，不制縗絰。嗣王立，三年不視國事。其俗舊無佛法，宋大明二年，罽賔國嘗有比丘五人游行至其國，流通佛法、經像，教令出家，風俗遂改。」

慧深又云：「扶桑東千餘里有女國，容貌端正，色甚潔白，身體有毛，髮長委地。至二、三月，競入水則任娠，六七月產子。女人胸前無乳，項後生毛，根白，毛中有汁，以乳子，一百日能行，三四年則成人矣。見人驚避，偏畏丈夫。食鹹草如禽獸。鹹草葉似邪蒿，而氣香味鹹。」天監六年，有晉安人渡海，為風所飄至一島，登岸，有人居止。女則如中國，而言語不可曉；男則人身而狗頭，其聲如犬。其食有小豆。其衣如布。築土為墻，其形圓，其戶如竇云。

西北諸戎，漢世張騫始發西域之跡，甘英遂臨西海，或遣侍子，或奉貢獻，于時雖窮兵極武，僅而克捷，比之前代，其略遠矣。魏時三方鼎跱，日事干戈，晉氏平吳以後，少獲寧息，徒置戊己之官，諸國亦未賔從也。繼以中原喪亂，胡人遞起，西域與江東隔礙，重譯不交。呂光之涉龜茲，亦猶蠻夷之伐蠻夷，非中國之意也。自是諸國分并，勝負強弱，難得詳載。明珠翠羽，雖仞於後宮；蒲梢龍文，希入於外署。有梁受命，其奉正朔而朝闕庭者，則仇池、宕昌、高昌、鄧至、河南、龜茲、于闐、滑諸國焉。今綴其風俗，為西北戎傳云。

河南王者，其先出自鮮卑慕容氏。初，慕容奕洛干有二子，庶長曰吐谷渾，嫡曰廆。洛干卒，廆嗣位，吐谷渾避之西徙。廆追留之，而牛馬皆西走，不肯還，因遂西上隴，度枹罕，出涼州西南，至赤水而居之。其地則張掖之南，隴西之西，在河之南，故以為號。其界東至疊川，西鄰于闐，北接高昌，東北通秦嶺，方千餘里，蓋古之流沙地焉。乏草木，少水潦，四時恒有冰雪，唯六七月雨雹甚盛。若晴則風飄沙礫，常蔽光景。其地有麥無穀。有青海方數百里，放牝馬其側，輒生駒，土人謂之龍種，故其國多善馬。有屋宇，雜以百子帳，即穹廬也。著小袖袍，小口袴，大頭長裙帽。女子披髮為辮。

其後吐谷渾孫葉延，頗識書記，自謂曾祖奕洛干始封昌黎公，吾蓋公孫之子也。禮以王父字為國氏，因姓吐谷渾，亦為國號。至其末孫阿犲，始受中國官爵。弟子慕延，宋元嘉末又自號河南王。慕延死，從弟拾寅立，乃用書契，起城池，築宮殿，其小王並立宅。國中有佛法。拾寅死，子度易侯立。易侯死，子休留代立。齊永明中，以代為使持節、都督西秦河沙三州、鎮西將軍、護羌校尉、西秦河二州刺史。

梁興，進代為征西將軍。代死，子伏連籌襲爵位。天監十三年，遣使獻金裝馬腦鍾二口，又表於益州立九層佛寺，詔許焉。十五年，又遣使獻赤舞龍駒及方物。其使或歲再三至，或再歲一至。其地與益州鄰，常通商賈，民慕其利，多往從之，教其書記，為之辭譯，稍桀黠矣。普通元年，又奉獻方物。籌死，子呵羅真立。大通三年，詔以為寧西將軍、護羌校尉、西秦河二州刺史。真死，子佛輔襲爵位，其世子又遣使獻白龍駒於皇太子。

高昌國，闞氏為主，其後為河西王沮渠茂虔弟無諱襲破之，其王闞爽奔于芮芮。無諱據之稱王，一世而滅。國人又立麴氏為王，名嘉，元魏授車騎將軍、司空公、都督秦州諸軍事、秦州刺史、金城郡開國公。在位二十四年卒，謚曰昭武王。子子堅，使持節、驃騎大將軍、散騎常侍、都督瓜州諸軍事、瓜州刺史、河西郡開國公、儀同三司高昌王嗣位。

其國蓋車師之故地也。南接河南，東連燉煌，西次龜茲，北鄰敕勒。置四十六鎮，交河、田地、高寧、臨川、橫截、柳婆、洿林、新興、由寧、始昌、篤進、白力等，皆其鎮名。官有四鎮將軍及雜號將軍，長史，司馬，門下校郎，中兵校郎，通事舍人，通事令史，諮議，校尉，主簿。國人言語與中國略同。有五經、歷代史、諸子集。面貌類高驪，辮髮垂之於背，著長身小袖袍、縵襠袴。女子頭髮辮而不垂，著錦纈纓珞環釧。姻有六禮。其地高燥，築土為城，架木為屋，土覆其上。寒暑與益州相似。備植九穀，人多噉麨及羊牛肉。出良馬、蒲陶酒、石鹽。多草木，草實如蠒，蠒中絲如細纑，名為白疊子，國人多取織以為布。布甚軟白，交市用焉。有朝烏者，旦旦集王殿前，為行列，不畏人，日出然後散去。

大同中，子堅遣使獻鳴鹽枕、蒲陶、良馬、氍毹等物。

滑國者，車師之別種也。漢永建元年，八滑從班勇擊北虜有功，勇上八滑為後部親漢侯。自魏、晉以來不通中國，至天監十五年，其王厭帶夷栗陁始遣使獻方物。普通元年，又遣使獻黃師子、白貂裘、波斯錦等物。七年，又奉表貢獻。

元魏之居桑乾也，滑猶為小國，屬芮芮。後稍強大，征其旁國波斯、盤盤、罽賔、焉耆、龜茲、疏勒、姑墨、于闐、句盤等國，開地千餘里。土地溫暖，多山川樹木，有五穀。國人以麨及羊肉為糧。其獸有師子、兩腳駱駝，野驢有角。人皆善射，著小袖長身袍，用金玉為帶。女人被裘，頭上刻木為角，長六尺，以金銀飾之。少女子，兄弟共妻。無城郭，氊屋為居，東向開戶。其王坐金床，隨太歲轉，與妻並坐接客。無文字，以木為契。與旁國通，則使旁國胡為胡書，羊皮為紙。無職官。事天神、火神，每日則出戶祀神而後食。其跪一拜而止。葬以木為槨。父母死，其子截一耳，葬訖即吉。其言語待河南人譯然後通。

周古柯國，滑旁小國也。普通元年，使使隨滑來獻方物。

呵跋檀國，亦滑旁小國也。凡滑旁之國，衣服容貌皆與滑同。普通元年，使使隨滑使來獻方物。

胡蜜丹國，亦滑旁小國也。普通元年，使使隨滑使來獻方物。

白題國，王姓支名史稽毅，其先蓋匈奴之別種胡也。漢灌嬰與匈奴戰，斬白題騎一人。今在滑國東。去滑六日行，西極波斯。土地出粟、麥、瓜果，食物略與滑同。普通三年，遣使獻方物。

龜茲者，西域之舊國也。後漢光武時，其王名弘，為莎車王賢所殺，滅其族。賢使其子則羅為龜茲王，國人又殺則羅。匈奴立龜茲貴人身毒為王，由是屬匈奴。然龜茲在漢世常為大國，所都曰延城。魏文帝初即位，遣使貢獻。晉太康中，遣子入侍。太元七年，秦主苻堅遣將呂光伐西域，至龜茲，龜茲王帛純載寶出奔，光入其城。城有三重，外城與長安城等。室屋壯麗，飾以琅玕金玉。光立帛純弟震為王而歸，自此與中國絕不通。普通二年，王尼瑞摩珠郍勝遣使奉表貢獻。

于闐國，西域之屬也。後漢建武末，王俞為莎車王賢所破，徙為驪歸王，以其弟君得為于闐王，暴虐，百姓患之。永平中，其種人都末殺君得，大人休莫霸又殺都末，自立為王。霸死，兄子廣得立，後擊虜莎車王賢以歸，殺之，遂為強國，西北諸小國皆服從。

其地多水潦沙石，氣溫宜稻、麥、蒲桃。有水出玉，名曰玉河。國人善鑄銅器。其治曰西山城。有屋室市井。果蓏菜蔬與中國等。尤敬佛法。王所居室，加以朱畫。王冠金幘，如今胡公帽。與妻並坐接客。國中婦人皆辮髮，衣裘袴。其人恭，相見則跪，其跪則一膝至地。書則以木為筆札，以玉為印。國人得書，戴於首而後開札。

魏文帝時，王山習獻名馬。天監九年，遣使獻方物。十三年，又獻波羅婆步鄣。十八年，又獻琉璃罌。大同七年，又獻外國刻玉佛。

渴盤陁國，于闐西小國也。西鄰滑國，南接罽賔國，北連沙勒國。所治在山谷中。城周迴十餘里，國有十二城。風俗與于闐相類。衣古貝布，著長身小袖袍，小口袴。地宜小麥，資以為糧。多牛馬駱駝羊等。出好氊、金、玉。王姓葛沙氏。中大同元年，遣使獻方物。

末國，漢世且末國也。勝兵萬餘戶。北與丁零，東與白題，西與波斯接。土人剪髮，著氊帽，小袖衣，為衫則開頸而縫前。多牛羊騾驢。其王安末深盤，普通五年，遣使來貢獻。

波斯國，其先有波斯匿王者，子孫以王父字為氏，因為國號。國有城，周迴三十二里。城高四丈，皆有樓觀。城內屋宇數百千間，城外佛寺二三百所。西去城十五里有土山，山非過高，其勢連接甚遠，中有鷲鳥噉羊，土人極以為患。國中有優鉢曇花，鮮華可愛。出龍駒馬。鹹池生珊瑚樹，長一二尺。亦有琥珀、馬腦、真珠、玫㻁等，國內不以為珍。市買用金銀。婚姻法：下聘訖，女婿將數十人迎婦，婿著金線錦袍，師子錦袴，戴天冠，婦亦如之。婦兄弟便來捉手付度，夫婦之禮，於茲永畢。國東與滑國，西及南俱與婆羅門國，北與汎慄國接。中大通二年，遣使獻佛牙。

宕昌國，在河南之東南，益州之西北，隴西之西，羌種也。宋孝武世，其王梁瓘怱始獻方物。天監四年，王梁彌博來獻甘草、當歸，詔以為使持節、都督河涼二州諸軍事、安西將軍、東羌校尉、河涼二州刺史、隴西公、宕昌王，佩以金章。彌博死，子彌泰立，大同七年，復授以父爵位。其衣服、風俗與河南略同。

鄧至國，居西涼州界，羌別種也。世號持節、平北將軍、西涼州刺史。宋文帝時，王象屈躭遣使獻馬。天監元年，詔以鄧至王象舒彭為督西涼州諸軍事，號安北將軍。五年，舒彭遣使獻黃耆四百斤，馬四匹。其俗呼帽曰突何。其衣服與宕昌同。

武興國，本仇池。楊難當自立為秦王，宋文帝遣裴方明討之，難當奔魏。其兄子文德又聚衆茄盧，宋因授以爵位，魏又攻之，文德奔漢中。從弟僧嗣又自立，復戍茄盧。卒，文德弟文度立，以弟文洪為白水太守，屯武興，宋世以為武都王。武興之國，自於此矣。難當族弟廣香又攻殺文度，自立為陰平王、茄盧鎮主。卒，子炅立。炅死，子崇祖立。崇祖死，子孟孫立。齊永明中，魏氏南梁州刺史仇池公楊靈珍據泥切山歸款，齊世以靈珍為北梁州刺史、仇池公。文洪死，以族人集始為北秦州刺史、武都王。天監初，以集始為使持節、都督秦雍二州諸軍事、輔國將軍、平羌校尉、北秦州刺史、武都王；靈珍為冠軍將軍；孟孫為假節、督沙州刺史、陰平王。集始死，子紹先襲爵位。二年，以靈珍為持節、督隴右諸軍事、左將軍、北梁州刺史、仇池王。十年，孟孫死，詔贈安沙將軍、北雍州刺史。子定襲封爵。紹先死，子智慧立。大同元年，剋復漢中，智慧遣使上表，求率四千戶歸國，詔許焉，即以為東益州。

其國東連秦嶺，西接宕昌，去宕昌八百里，南去漢中四百里，北去岐州三百里，東去長安九百里。本有十萬戶，世世分減。其大姓有苻氏、姜氏。言語與中國同。著烏皁突騎帽，長身小袖袍，小口袴，皮鞾。地植九穀。婚姻備六禮。知書疏。種桑麻。出紬、絹、精布、漆、蠟、椒等。山出銅鐵。

芮芮國，蓋匈奴別種。魏、晉世，匈奴分為數百千部，各有名號，芮芮其一部也。自元魏南遷，因擅其故地。無城郭，隨水草畜牧，以穹廬為居。辮髮，衣錦，小袖袍，小口袴，深雍鞾。其地苦寒，七月流澌亘河。宋昇明中，遣王洪軌使焉，引之共伐魏。齊建元元年，洪軌始至其國，國王率三十萬騎，出燕然山東南三千餘里，魏人閉關不敢戰。後稍侵弱。永明中，為丁零所破，更為小國而南移其居。天監中，始破丁零，復其舊土。始築城郭，名曰木末城。十四年，遣使獻烏貂裘。普通元年，又遣使獻方物。是後數歲一至焉。大同七年，又獻馬一匹，金一斤。

其國能以術祭天而致風雪，前對皎日，後則泥潦橫流，故其戰敗莫能追及。或於中夏為之，則曀而不雨，問其故，以㬉云。

史臣曰：海南東夷西北戎諸國，地窮邊裔，各有疆域。若山奇海異，怪類殊種，前古未聞，往牒不記，故知九州之外，八荒之表，辯方物土，莫究其極。高祖以德懷之，故朝貢歲至，美矣。

## 梁書‧卷五十五 列傳第四十九

豫章王綜　武陵王紀　臨賀王正德　河東王譽

豫章王綜字世謙，高祖第二子也。天監三年，封豫章郡王，邑二千戶。五年，出為使持節、都督南徐州諸軍事、仁威將軍、南徐州刺史，尋進號北中郎將。十年，遷都督郢司霍三州諸軍事、雲麾將軍、郢州刺史。十三年，遷安右將軍、領石頭戍軍事。十五年，遷西中郎將，兼護軍將軍，又遷安前將軍、丹陽尹。十六年，復為北中郎將、南徐州刺史。普通二年，入為侍中、鎮右將軍，置佐史。

初，其母吳淑媛自齊東昏宮得幸於高祖，七月而生綜，宮中多疑之者，及淑媛寵衰怨望，遂陳疑似之說，故綜懷之。既長，有才學，善屬文。高祖御諸子以禮，朝見不甚數，綜恒怨不見知。每出藩，淑媛恒隨之鎮。至年十五六，尚躶袒嬉戲於前，晝夜無別，內外咸有穢議。綜在徐州，政刑酷暴。又有勇力，手制奔馬。常微行夜出，無有期度。每高祖有敕疏至，輒忿恚形於顏色，羣臣莫敢言者。恒於別室祠齊氏七廟；又微服至曲阿拜齊明帝陵。然猶無以自信；聞俗說以生者血瀝死者骨，滲，即為父子。綜乃私發齊東昏墓，出骨，瀝臂血試之；并殺一男，取其骨試之，皆有驗，自此常懷異志。

四年，出為使持節、都督南兗兗徐青冀五州諸軍事、平北將軍、南兗州刺史，給鼓吹一部。聞齊建安王蕭寶寅在魏，遂使人入北與之相知，謂為叔父，許舉鎮歸之。會大舉北伐，六年，魏將元法僧以彭城降，高祖乃令綜都督衆軍，鎮于彭城，與魏將安豐王元延明相持。高祖以連兵既久，慮有釁生，敕綜退軍。綜懼南歸則無因復與寶寅相見，乃與數騎夜奔于延明，魏以為侍中、太尉、高平公、丹陽王，邑七千戶，錢三百萬，布絹三千匹，雜彩千匹，馬五十匹，羊五百口，奴婢一百人。綜乃改名纘，字德文，追為齊東昏服斬衰。於是有司奏削爵土，絕屬籍，改其姓為悖氏。俄有詔復之，封其子直為永新侯，邑千戶。大通二年，蕭寶寅在魏據長安反，綜自洛陽北遁，將赴之，為津吏所執，魏人殺之，時年四十九。

初，綜既不得志，嘗作聽鍾鳴、悲落葉辭，以申其志。大略曰：

　　聽鍾鳴，當知在帝城。參差定難數，歷亂百愁生。去聲懸窈窕，來響急徘徊。誰憐傳漏子，辛苦建章臺。

　　聽鍾鳴，聽聽非一所。懷瑾握瑜空擲去，攀松折桂誰相許。昔朋舊愛各東西，譬如落葉不更齊。漂漂孤鴈何所栖，依依別鶴夜半啼。

　　聽鍾鳴，聽此何窮極。二十有餘年，淹留在京域。窺明鏡，罷容色，雲悲海思徒揜抑。

其悲落葉云：

　　悲落葉，連翩下重疊。落且飛，從橫去不歸。

　　悲落葉，落葉悲，人生譬如此，零落不可持。

　　悲落葉，落葉何時還？夙昔共根本，無復一相關。

當時見者莫不悲之。

武陵王紀字世詢，高祖第八子也。少勤學，有文才，屬辭不好輕華，甚有骨氣。天監十三年，封為武陵郡王，邑二千戶。歷位寧遠將軍、琅邪彭城二郡太守、輕車將軍、丹陽尹。出為會稽太守，尋以其郡為東揚州，仍為刺史，加使持節、東中郎將。徵為侍中，領石頭戍軍事。出為宣惠將軍、江州刺史。徵為使持節、宣惠將軍、都督揚南徐二州諸軍事、揚州刺史。尋改授持節、都督益梁等十三州諸軍事、安西將軍、益州刺史，加鼓吹一部。大同十一年，授散騎常侍、征西大將軍、開府儀同三司。

初，天監中，震太陽門，成字曰「紹宗梁位唯武王」，解者以為武王者，武陵王也，於是朝野屬意焉。及太清中，侯景亂，紀不赴援。高祖崩後，紀乃僭號於蜀。改年曰天正。立子圓照為皇太子，圓正為西陽王，圓滿竟陵王，圓普南譙王，圓肅宜都王。以巴西、梓潼二郡太守永豐侯撝為征西大將軍、益州刺史，封秦郡王。司馬王僧略、直兵參軍徐怦並固諫，紀以為貳於己，皆殺之。永豐侯撝歎曰：「王不免矣！夫善人，國之基也，今反誅之，不亡何待！」又謂所親曰：「昔桓玄年號大亨，識者謂之『二月了』，而玄之敗實在仲春。今年曰天正，在文為『一止』，其能久乎？」

太清五年夏四月，紀帥軍東下至巴郡，以討侯景為名，將圖荊陝。聞西魏侵蜀，遣其將南梁州刺史譙淹迴軍赴援。五月日，西魏將尉遲逈帥衆逼涪水，潼州刺史楊乾運以城降之，逈分軍據守，即趨成都。丁丑，紀次于西陵，舳艫翳川，旌甲曜日，軍容甚盛。世祖命護軍將軍陸法和於硤口夾岸築二壘，鎮江以斷之。時陸納未平，蜀軍復逼，物情恇擾，世祖憂焉。法和告急，旬日相繼。世祖乃拔任約於獄，以為晉安王司馬，撤禁兵以配之；并遣宣猛將軍劉棻共約西赴。六月，紀築連城，攻絕鐵鎖。世祖復於獄拔謝答仁為步兵校尉，配衆一旅，上赴法和。世祖與紀書曰：「皇帝敬問假黃鉞太尉武陵王：自九黎侵軼，三苗寇擾，天長喪亂，獯醜馮陵，虔劉象魏，黍離王室。朕枕戈東望，泣血西浮，殞愛子於二方，無諸侯之八百，身被屬甲，手貫流矢。俄而風樹之酷，萬恨始纏，霜露之悲，百憂繼集，扣心飲膽，志不圖全。直以宗社綴旒，鯨鯢未翦，嘗膽待旦，龔行天罰，獨運四聦，坐揮八柄。雖復結壇待將，褰帷納士，拒赤壁之兵，無謀於魯肅，燒烏巢之米，不訪於荀攸，才智將殫，金貝殆竭，傍無寸助，險阻備嘗，遂得斬長狄於駒門，挫蚩尤於楓木。怨恥既雪，天下無塵，經營四方，專資一力，方與岳牧，同茲清靜。隆暑炎赫，弟比何如？文武具僚，當有勞弊。今遣散騎常侍、光州刺史鄭安忠，指宣往懷。」仍令喻意於紀，許其還蜀，專制岷方。紀不從命，報書如家人禮。庚申，紀將侯叡率衆緣山將規進取，任約、謝答仁與戰，破之。既而陸納平，諸軍並西赴，世祖又與紀書曰：「甚苦大智！季月煩暑，流金爍石，聚蚊成雷，封狐千里，以茲玉體，辛苦行陣。乃眷西顧，我勞如何。自獯醜憑陵，羯胡叛換，吾年為一日之長，屬有平亂之功，膺此樂推，事歸當璧。儻遣使乎，良所遲也。如曰不然，於此投筆。友于兄弟，分形共氣。兄肥弟瘦，無復相代之期；讓棗推梨，長罷懽愉之日。上林靜拱，聞四鳥之哀鳴；宣室披圖，嗟萬始之長逝。心乎愛矣，書不盡言。」大智，紀之別字也。紀遣所署度支尚書樂奉業至于江陵，論和緝之計，依前旨還蜀。世祖知紀必破，遂拒而不許。丙戌，巴東民苻昇、徐子初等斬紀硤口城主公孫晃，降于衆軍。王琳、宋簉、任約、謝答仁等因進攻侯叡，陷其三壘，於是兩岸十餘城遂俱降。將軍樊猛獲紀及其第三子圓滿，俱殺之於硤口，時年四十六。有司奏請絕其屬籍，世祖許之，賜姓饕餮氏。

初，紀將僭號，妖怪非一，其最異者，內寢柏殿柱繞節生花，其莖四十有六，靃靡可愛，狀似荷花。識者曰：「王敦仗花，非佳事也。」紀年號天正，與蕭棟暗合，僉曰天字「二人」也，正字「一止」也。棟、紀僭號，各一年而滅。

臨賀王正德字公和，臨川靖惠王第三子也。少粗險，不拘禮節。初，高祖未有男，養之為子，及高祖踐極，便希儲貳，後立昭明太子，封正德為西豐侯，邑五百戶。自此怨望，恒懷不軌，睥睨宮扆，覬幸災變。普通六年，以黃門侍郎為輕車將軍，置佐史。頃之，遂逃奔于魏，有司奏削封爵。七年，又自魏逃歸，高祖不之過也。復其封爵，仍除征虜將軍。

中大通四年，為信武將軍、吳郡太守。徵為侍中、撫軍將軍，置佐史，封臨賀郡王，邑二千戶，又加左衞將軍。而凶暴日甚，招聚亡命。侯景知其有姦心，乃密令誘說，厚相要結，遺正德書曰：「今天子年尊，姦臣亂國，憲章錯謬，政令顛倒，以景觀之，計日必敗。況大王屬當儲貳，中被廢辱，天下義士竊所痛心，在景愚忠，能無忿慨。今四海業業，歸心大王，大王豈得顧此私情，棄茲億兆。景雖不武，實思自奮。願王允副蒼生，鑒斯誠款。」正德覽書大喜曰：「侯景意暗與我同，此天贊也。」遂許之。及景至江，正德潛運空舫，詐稱迎荻，以濟景焉。朝廷未知其謀，猶遣正德守朱雀航。景至，正德乃引軍與景俱進，景推正德為天子，改年為正平元年，景為丞相。臺城沒，復太清之號，降正德為大司馬。正德有怨言，景聞之，慮其為變，矯詔殺之。

河東王譽字重孫，昭明太子第二子也。普通二年，封枝江縣公。中大通三年，改封河東郡王，邑二千戶。除寧遠將軍、石頭戍軍事。出為琅邪、彭城二郡太守。還除侍中、輕車將軍，置佐史。出為南中郎將、湘州刺史。

未幾，侯景寇京邑，譽率軍入援，至青草湖，臺城沒，有詔班師，譽還湘鎮。時世祖軍于武城，新除雍州刺史張纘密報世祖曰：「河東起兵，岳陽聚米，共為不逞，將襲江陵。」世祖甚懼，因步道間還，遣諮議周弘直至譽所，督其糧衆。譽曰：「各自軍府，何忽隸人？」前後使三反，譽並不從。世祖大怒，乃遣世子方等征之，反為譽所敗死。又令信州刺史鮑泉討譽，并與書陳示禍福，許其遷善。譽不答，修浚城池，為拒守之計；謂鮑泉曰：「敗軍之將，勢豈語勇。欲前即前，無所多說。」泉軍于石槨寺，譽帥衆逆擊之，不利而還。泉進軍于橘洲，譽又盡銳攻之，不剋。會已暮，士卒疲弊，泉因出擊，大敗之，斬首三千級，溺死者萬餘人。譽於是焚長沙郭邑，驅居民於城內，鮑泉度軍圍之。譽幼而驍勇，兼有膽氣，能撫循士卒，甚得衆心。及被圍既久，雖外內斷絕，而備守猶固。後世祖又遣領軍將軍王僧辯代鮑泉攻譽，僧辯築土山以臨城內，日夕苦攻，矢石如雨，城中將士死傷者太半。譽窘急，乃潛裝海船，將潰圍而出。會其麾下將慕容華引僧辯入城，譽顧左右皆散，遂被執。謂守者曰：「勿殺我，得一見七官，申此讒賊，死亦無恨。」主者曰：「奉命不許。」遂斬之，傳首荊鎮，世祖反其首以葬焉。

初，譽之將敗也，私引鏡照面，不見其頭；又見長人蓋屋，兩手據地瞰其齋；又見白狗大如驢，從城而出，不知所在。譽甚惡之，俄而城陷。

史臣曰：蕭綜、蕭正德並悖逆猖狂，自致夷滅，宜矣。太清之寇，蕭紀據庸、蜀之資，遂不勤王赴難，申臣子之節；及賊景誅翦，方始起兵，師出無名，成其釁禍。嗚呼！身當管、蔡之罰，蓋自貽哉。

## 梁書‧卷五十六 列傳第五十

 侯景

侯景字萬景，朔方人，或云鴈門人。少而不羈，見憚鄉里。及長，驍勇有旅力，善騎射。以選為北鎮戍兵，稍立功効。魏孝昌元年，有懷朔鎮兵鮮于脩禮，於定州作亂，攻沒郡縣；又有柔玄鎮兵吐斤洛周，率其黨與，復寇幽、冀，與脩禮相合，衆十餘萬。後脩禮見殺，部下潰散，懷朔鎮將葛榮因收集之，攻殺吐斤洛周，盡有其衆，謂之「葛賊」。四年，魏明帝殂，其后胡氏臨朝，天柱將軍爾朱榮自晉陽入弒胡氏，并誅其親屬。景始以私衆見榮，榮甚奇景，即委以軍事。會葛賊南逼，榮自討，命景先驅，至河內擊大破之，生擒葛榮，以功擢為定州刺史、大行臺，封濮陽郡公。景自是威名遂著。

頃之，齊神武帝為魏相，又入洛誅爾朱氏，景復以衆降之，仍為神武所用。景性殘忍酷虐，馭軍嚴整；然破掠所得財寶，皆班賜將士，故咸為之用，所向多捷。緫攬兵權，與神武相亞。魏以為司徒、南道行臺，擁衆十萬，專制河南。及神武疾篤，謂子澄曰：「侯景狡猾多計，反覆難知，我死後，必不為汝用。」乃為書召景。景知之，慮及於禍，太清元年，乃遣其行臺郎中丁和來上表請降曰：

　　臣聞股肱體合，則四海和平；上下猜貳，則封疆幅裂。故周、邵同德，越常之貢來臻；飛、惡離心，諸侯所以背叛。此蓋成敗之所由，古今如畫一者也。

　　臣昔與魏丞相高王竝肩戮力，共平災釁，扶危戴主，匡弼社稷。中興以後，無役不從，天平及此，有事先出。攻城每陷，野戰必殄。筋力消於鞍甲，忠貞竭於寸心。乘藉機運，位階鼎輔。宜應誓死罄節，仰報時恩，隕首流膓，溘焉罔貳。何言翰墨，一旦論此？臣所恨義非死所，壯士弗為，臣不愛命，但恐死之無益耳。

　　而丞相既遭疾患，政出子澄。澄天性險忌，觸類猜嫉，諂諛迭進，共相搆毀。而部分未周，累信賜召，不顧社稷之安危，惟恐私門之不植。甘言厚幣，規滅忠梗。其父若殞，將何賜容。懼讒畏戮，拒而不返，遂觀兵汝、潁，擁旆周、韓。乃與豫州刺史高成、廣州刺史暴顯、潁州刺史司馬世雲、荊州刺史郎椿、襄州刺史李密、兖州刺史邢子才、南兖州刺史石長宣、齊州刺史許季良、東豫州刺史丘元征、洛州刺史可朱渾願、揚州刺史樂恂、北荊州刺史梅季昌、北揚州刺史元神和等，皆河南牧伯，大州帥長，各陰結私圖，剋相影會，秣馬潛戈，待時即發。函谷以東，瑕丘以西，咸願歸誠聖朝，息肩有道，戮力同心，死無二志。惟有青、徐數州，僅須折簡，一驛走來，不勞經略。

　　且臣與高氏釁隙已成，臨患賜徵，前已不赴，縱其平復，終無合理。黃河以南，臣之所職，易同反掌，附化不難。羣臣顒仰，聽臣而唱。若齊、宋一平，徐事燕、趙。伏惟陛下天網宏開，方同書軌，聞茲寸款，惟應霈然。

丁和既至，高祖召羣臣廷議，尚書僕射謝舉及百辟等議，皆云納侯景非宜，高祖不從是議而納景。

及齊神武卒，其子澄嗣，是為文襄帝。高祖乃下詔封景河南王、大將軍、使持節、董督河南南北諸軍事、大行臺，承制輒行，如鄧禹故事，給鼓吹一部。齊文襄遣大將軍慕容紹宗圍景於長社，景請西魏為援，西魏遣其五城王元慶等率兵救之，紹宗乃退。景復請兵於司州刺史羊鴉仁，鴉仁遣長史鄧鴻率兵至汝水，元慶軍又夜遁。於是據懸瓠、項城，求遣刺史以鎮之。詔以羊鴉仁為豫、司二州刺史，移鎮懸瓠；西陽太守羊思建為殷州刺史，鎮項城。

魏既新喪元帥，景又舉河南內附，齊文襄慮景與西南合從，方為己患，乃以書喻景曰：

　　蓋聞位為大寶，守之未易；仁誠重任，終之實難。或殺身成名，或去食存信，比性命於鴻毛，等節義於熊掌。夫然者，舉不失德，動無過事，進不見惡，退無謗言。

　　先王與司徒契闊夷險，孤子相於，偏所眷屬，繾綣衿期，綢繆寤語，義貫終始，情存歲寒。司徒自少及長，從微至著，共相成生，非無恩德。既爵冠通侯，位標上等，門容駟馬，室饗萬鍾，財利潤於鄉黨，榮華被於親戚。意氣相傾，人倫所重，感於知己，義在忘軀。眷為國士者，乃立漆身之節；饋以壺飧者，便致扶輪之效。若然尚不能已，況其重於此乎。

　　幸以故舊之義，欲持子孫相託，方為秦晉之匹，共成劉范之親。假使日往月來，時移世易，門無強蔭，家有幼孤，猶加璧不遺，分宅相濟，無忘先德，以恤後人。況聞負杖行歌，便已狼顧犬噬，於名無所成，於義無所取，不蹈忠臣之跡，自陷叛人之地。力不足以自強，勢不足以自保，率烏合之衆，為累卵之危。西求救於黑泰，南請援於蕭氏，以狐疑之心，為首鼠之事。入則秦人不容，歸則吳人不信。當今相視，未見其可，不知終久，持此安歸。相推本心，必不應爾。當是不逞之人，曲為口端之說，遂懷市虎之疑，乃致投杼之惑耳。

　　比來舉止，事已可見，人相疑誤，想自覺知，合門大小，並付司寇。近者，聊命偏師，前驅致討，南兖、揚州，應時剋復。即欲乘機，長驅懸瓠；屬以炎暑，欲為後圖。方憑國靈，龔行天罰，器械精新，士馬彊盛。內外感德，上下齊心，三令五申，可蹈湯火。若使旗鼓相望，埃塵相接，勢如沃雪，事等注螢。

　　夫明者去危就安，智者轉禍為福。寧使我負人，不使人負我。當開從善之門，決改先迷之路。今刷心盪意，除嫌去惡，想猶致疑，未便見信。若能卷甲來朝，垂櫜還闕者，當授豫州刺史。即使終君之世，所部文武更不追攝。進得保其祿位，退則不喪功名。君門眷屬可以無恙，寵妻愛子亦送相還。仍為通家，卒成親好。所不食言，有如皎日。

　　君既不能東封函谷，南向稱孤，受制於人，威名頓盡。空使兄弟子姪足首異門，垂髮戴白同之塗炭，聞者酸鼻，見者寒心，矧伊骨肉，能無愧也？

　　孤子今日不應，方遣此書，但見蔡遵道云：司徒本無歸西之心，深有悔禍之意，聞西兵將至，遣遵道向崤中參其多少；少則與其同力，多則更為其備。又云：房長史在彼之日，司徒嘗欲遣書啟，將改過自新，已差李龍仁，垂欲發遣，聞房已遠，遂復停發。未知遵道此言為虛為實；但既有所聞，不容不相盡告。吉凶之理，想自圖之。

景報書曰：

　　蓋聞立身揚名者，義也；在躬所寶者，生也。苟事當其義，則節士不愛其軀；刑罰斯舛，則君子實重其命。昔微子發狂而去殷，陳平懷智而背楚者，良有以也。

　　僕鄉曲布衣，本乖藝用。初逢天柱，賜忝帷幄之謀；晚遇永熙，委以干戈之任。出身為國，綿歷二紀，犯危履難，豈避風霜。遂得躬被袞衣，口飧玉食，富貴當年，光榮身世。何為一旦舉旌旆，援桴鼓，而北面相抗者，何哉？實以畏懼危亡，恐招禍害，捐軀非義，身名兩滅故耳。何者？往年之暮，尊王遘疾，神不祐善，祈禱莫瘳。遂使嬖幸擅威權，閽寺肆詭惑，上下相猜，心腹離貳。僕妻子在宅，無事見圍，段康之謀，莫知所以，廬潛入軍，未審何故。翼翼小心，常懷戰慄，有靦面目，寧不自疑。及迴師長社，希自陳狀，簡書未達，斧鉞已臨。既旌旗相對，咫尺不遠，飛書每奏，兼申鄙情；而羣卒恃雄，耿然不顧，運戟推鋒，專欲屠滅。築圍堰水，三板僅存，舉目相看，命懸晷刻，不忍死亡，出戰城下。禽獸惡死，人倫好生，送地拘秦，非樂為也。但尊王平昔見與，比肩共獎帝室，雖形勢參差，寒暑小異，丞相司徒，鴈行而已。福祿官榮，自是天爵，勞而後受，理不相干，欲求吞炭，何其謬也！然竊人之財，猶謂為盜，祿去公室，相為不取。今魏德雖衰，天命未改，祈恩私第，何足關言。

　　賜示「不能東封函谷，受制於人」。當似教僕賢祭仲而襃季氏。無主之國，在禮未聞，動而不法，何以取訓。竊以分財養幼，事歸令終，捨宅存孤，誰云隙末。

　　復言僕「衆不足以自強，危如累卵」。然紂有億兆夷人，卒降十亂，桀之百剋，終自無後。潁川之戰，即是殷監。輕重由人，非鼎在德。苟能忠信，雖弱必彊。殷憂啟聖，處危何苦。況今梁道邕熙，招攜以禮，被我虎文，縻之好爵。方欲苑五岳而池四海，掃夷穢以拯黎元，東羈甌越，西通汧隴。吳楚剽勁，帶甲千羣；吳兵冀馬，控弦十萬。兼僕所部義勇如林，奮義取威，不期而發，大風一振，枯幹必摧，凝霜暫落，秋蔕自殞，此而為弱，誰足稱彊！

　　又見誣兩端，受疑二國。斟酌物情，一何至此。昔陳平背楚，歸漢則王；百里出虞，入秦斯霸。蓋昏明由主，用捨在時，奉禮而行，神其庇也。

　　書稱士馬精新，剋日齊舉，誇張形勝，指期盪滅。竊以寒飂白露，節候乃同，秋風揚塵，馬首何異。徒知北方之力爭，未識西南之合從，苟欲徇意於前途，不覺坑穽在其側。若云去危令歸正朔，轉禍以脫網羅，彼既嗤僕之愚迷，此亦笑君之晦昧。今已引二邦，揚旌北討，熊虎齊奮，剋復中原，荊襄廣潁，已屬關右，項城、懸瓠亦奉南朝，幸自取之，何勞恩賜。然權變不一，理有萬途。為君計者，莫若割地兩和，二分鼎峙，燕衞晉趙，足相奉祿，齊曹宋魯，悉歸大梁，使僕得輸力南朝，北敦姻好，束帛交行，戎車不動。僕立當世之功，君卒祖禰之業，各保疆界，躬享歲時，百姓乂寧，四民安堵。孰若驅農夫於隴畝，抗勍敵於三方，避干戈於首尾，當鋒鏑於心腹。縱太公為將，不能獲存，歸之高明，何以剋濟？

　　復尋來書云，僕妻子悉拘司寇。以之見要，庶其可反。當是見疑褊心，未識大趣。何者？昔王陵附漢，母在不歸，太上囚楚，乞羹自若，矧伊妻子，而可介意。脫謂誅之有益，欲止不能，殺之無損，徒復坑戮，家累在君，何關僕也？

　　而遵道所傳，頗亦非謬；但在縲紲，恐不備盡，故重陳辭，更論款曲。所望良圖，時惠報旨。然昔與盟主，事等琴瑟，讒人間之，翻為讎敵。撫弦搦矢，不覺傷懷，裂帛還書，知何能述。

十二月，景率軍圍譙城，不下，退攻城父，拔之。又遣其行臺左丞王偉、左民郎中王則詣闕獻策，求諸元子弟立為魏主，輔以北伐，許之。詔遣太子舍人元貞為咸陽王，須渡江，許即偽位，乘輿副御以資給之。

齊文襄又遣慕容紹宗追景，景退入渦陽，馬尚有數千匹，甲卒數萬人，車萬餘兩，相持於渦北。景軍食盡，士卒並北人，不樂南渡，其將暴顯等各率所部降於紹宗。景軍潰散，乃與腹心數騎自峽石濟淮，稍收散卒，得馬步八百人，奔壽春，監州韋黯納之。景啟求貶削，優詔不許，仍以為豫州牧，本官如故。

景既據壽春，遂懷反叛，屬城居民，悉召募為軍士，輒停責市估及田租，百姓子女悉以配將卒。又啟求錦萬匹，為軍人袍，領軍朱异議，以御府錦署止充頒賞遠近，不容以供邊城戎服，請送青布以給之。景得布，悉用為袍衫，因尚青色。又以臺所給仗，多不能精，啟請東冶鍛工，欲更營造，敕並給之。景自渦陽敗後，多所徵求，朝廷含弘，未嘗拒絕。

先是，豫州刺史貞陽侯淵明督衆軍圍彭城，兵敗沒于魏，至是，遣使還述魏人請追前好。二年二月，高祖又與魏連和。景聞之懼，馳啟固諫，高祖不從。爾後表疏跋扈，言辭不遜。鄱陽王範鎮合肥，及司州刺史羊鴉仁俱累啟稱景有異志，領軍朱异曰：「侯景數百叛虜，何能為役。」並抑不奏聞，而逾加賞賜，所以姦謀益果。又知臨賀王正德怨望朝廷，密令要結，正德許為內啟。八月，景遂發兵反，攻馬頭、木柵，執太守劉神茂、戍主曹璆等。於是詔合州刺史鄱陽王範為南道都督，北徐州刺史封山侯正表為北道都督，司州刺史柳仲禮為西道都督，通直散騎常侍裴之高為東道都督，同討景，濟自歷陽；又令開府儀同三司、丹陽尹、邵陵王綸持節，董督衆軍。

十月，景留其中軍王顯貴守壽春城，出軍偽向合肥，遂襲譙州，助防董紹先開城降之。執刺史豐城侯泰。高祖聞之，遣太子家令王質率兵三千巡江遏防。景進攻歷陽，歷陽太守莊鐵遣弟均率數百人夜斫景營，不克，均戰沒，鐵又降之。蕭正德先遣大船數十艘，偽稱載荻，實裝濟景。景至京口，將渡，慮王質為梗，俄而質無故退，景聞之尚未信也，乃密遣覘之。謂使者曰：「質若審退，可折江東樹枝為驗。」覘人如言而返，景大喜曰：「吾事辦矣。」乃自采石濟，馬數百匹，兵千人，京師不之覺。景即分襲姑熟，執淮南太守文成侯寧，遂至慈湖。於是詔以揚州刺史宣城王大器為都督城內諸軍事，都官尚書羊偘為軍師將軍以副焉；南浦侯推守東府城，西豐公大春守石頭城，輕車長史謝禧守白下。

既而景至朱雀航，蕭正德先屯丹陽郡，至是，率所部與景合。建康令庾信率兵千餘人屯航北，見景至航，命徹航，始除一舶，遂棄軍走南塘，遊軍復閉航渡景。皇太子以所乘馬授王質，配精兵三千，使援庾信。質至領軍府，與賊遇，未陣便奔走，景乘勝至闕下。西豐公大春棄石頭城走，景遣其儀同于子悅據之。謝禧亦棄白下城走。景於是百道攻城，持火炬燒大司馬、東西華諸門。城中倉卒，未有其備，乃鑿門樓，下水沃火，久之方滅。賊又斫東掖門，將開，羊偘鑿門扇，刺殺數人，賊乃退。又登東宮牆，射城內，至夜，太宗募人出燒東宮，東宮臺殿遂盡。景又燒城西馬廄、士林館、太府寺。明日，景又作木驢數百攻城，城上飛石擲之，所值皆碎破。景苦攻不剋，傷損甚多，乃止攻，築長圍以絕內外，啟求誅中領軍朱异、太子右衞率陸驗、兼少府卿徐驎、制局監周石珍等。城內亦射賞格出外：「有能斬景首，授以景位，并錢一億萬，布絹各萬匹，女樂二部。」

十一月，景立蕭正德為帝，即偽位於儀賢堂，改年曰正平。初，童謠有「正平」之言，故立號以應之。景自為相國、天柱將軍，正德以女妻之。

景又攻東府城，設百尺樓車，鉤城堞盡落，城遂陷。景使其儀同盧暉略率數千人，持長刀夾城門，悉驅城內文武躶身而出，賊交兵殺之，死者二千餘人。南浦侯推是日遇害。景使正德子見理、儀同盧暉略守東府城。

景又於城東西各起一土山以臨城內，城內亦作兩山以應之，王公以下皆負土。初，景至，便望克定京師，號令甚明，不犯百姓；既攻城不下，人心離阻，又恐援軍總集，衆必潰散，乃縱兵殺掠，交尸塞路，富室豪家恣意裒剝，子女妻妾以配軍營。及築土山，不限貴賤，晝夜不息，亂加毆棰，疲羸者因殺之以填山，號哭之聲響動天地。百姓不敢藏隱，並出從之，旬日之間，衆至數萬。

景儀同范桃棒密遣使送款乞降，會事泄見殺。至是，邵陵王綸率西豐公大春、新淦公大成、永安侯確、超武將軍安南鄉侯駿、前譙州刺史趙伯超、武州刺史蕭弄璋、步兵校尉尹思合等，馬步三萬，發自京口，直據鍾山。景黨大駭，具船舟咸欲逃散，分遣萬餘人距綸，綸擊大破之，斬首千餘級。旦日，景復陳兵覆舟山北，綸亦列陣以待之。景不進，相持。會日暮，景引軍還，南安侯駿率數十騎挑之，景迴軍與戰，駿退。時趙伯超陳於玄武湖北，見駿急，不赴，乃率軍前走，衆軍因亂，遂敗績。綸奔京口。賊盡獲輜重器甲，斬首數百級，生俘千餘人，獲西豐公大春、綸司馬莊丘惠達、直閤將軍胡子約、廣陵令霍儁等，來送城下徇之，逼云「已擒邵陵王」。儁獨云「王小小失利，已全軍還京口，城中但堅守，援軍尋至」。賊以刀毆之，儁言辭顏色如舊，景義而釋之。

是日，鄱陽世子嗣、裴之高至後渚，結營于蔡洲。景分軍屯南岸。

十二月，景造諸攻具及飛樓、橦車、登城車、鉤堞車、階道車、火車，並高數丈，一車至二十輪，陳於闕前，百道攻城並用焉。以火車焚城東南隅大樓，賊因火勢以攻城，城上縱火，悉焚其攻具，賊乃退。又築土山以逼城，城內作地道以引其土山，賊又不能立，焚其攻具，還入于柵。材官將軍宋嶷降賊，因為立計，引玄武湖水灌臺城，城外水起數尺，闕前御街並為洪波矣。又燒南岸民居營寺，莫不咸盡。

司州刺史柳仲禮、衡州刺史韋粲、南陵太守陳文徹、宣猛將軍李孝欽等，皆來赴援。鄱陽世子嗣、裴之高又濟江。仲禮營朱雀航南，裴之高營南苑，韋粲營青塘，陳文徹、李孝欽屯丹陽郡、鄱陽世子嗣營小航南，並緣淮造柵。及曉，景方覺，乃登禪靈寺門樓望之，見韋粲營壘未合，先渡兵擊之。粲拒戰，敗績，景斬粲首徇于城下。柳仲禮聞粲敗，不遑貫甲，與數十騎馳赴之，遇賊交戰，斬首數百，投水死者千餘人。仲禮深入，馬陷泥，亦被重創。自是賊不敢濟岸。

邵陵王綸與臨城公大連等自東道集于南岸，荊州刺史湘東王繹遣世子方等、兼司馬吳曄、天門太守樊文皎下赴京師，營于湘子岸前，高州刺史李遷仕、前司州刺史羊鴉仁又率兵繼至。既而鄱陽世子嗣、永安侯確、羊鴉仁、李遷仕、樊文皎率衆渡淮，攻賊東府城前柵，破之，遂結營于青溪水東。景遣其儀同宋子仙頓南平王第，緣水西立柵相拒。景食稍盡，至是米斛數十萬，人相食者十五六。

初，援兵至北岸，百姓扶老攜幼以候王師，纔得過淮，便競剝掠，賊黨有欲自拔者，聞之咸止。賊之始至，城中纔得固守，平蕩之事，期望援軍；既而四方雲合，衆號百萬，連營相持，已月餘日，城中疾疫，死者太半。

景自歲首以來乞和，朝廷未之許，至是事急乃聽焉。請割江右四州之地，并求宣城王大器出送，然後解圍濟江；仍許遣其儀同于子悅、左丞王偉入城為質。中領軍傅岐議，以宣城王嫡嗣之重，不容許之。乃請石城公大款出送，詔許焉。遂於西華門外設壇，遣尚書僕射王克、兼侍中上甲鄉侯韶、兼散騎常侍蕭瑳與于子悅、王偉等，登壇共盟。左衞將軍柳津出西華門下，景出其柵門，與津遙相對，刑牲歃血。

南兖州刺史南康嗣王會理、前青冀二州刺史湘潭侯退、西昌侯世子彧率衆三萬，至于馬邛州。景慮北軍自白下而上，斷其江路，請悉勒聚南岸，敕乃遣北軍進江潭苑。景啟稱「永安侯、趙威方頻隔柵見詬臣，云『天子自與汝盟，我終當逐汝。』乞召入城，即當進發」。敕並召之。景又啟云：「西岸信至，高澄已得壽春、鍾離，便無處安足，權借廣陵、譙州，須征得壽春、鍾離，即以奉還朝廷。」

初，彭城劉邈說景曰：「大將軍頓兵已久，攻城不拔，今援衆雲集，未易而破；如聞軍糧不支一月，運漕路絕，野無所掠，嬰兒掌上，信在於今。未若乞和，全師而返，此計之上者。」景然其言，故請和。後知援軍號令不一，終無勤王之效；又聞城中死疾轉多，必當有應之者。景謀臣王偉又說曰：「王以人臣舉兵背叛，圍守宮闕，已盈十旬，逼辱妃主，凌穢宗廟，今日持此，何處容身，願王且觀其變。」景然之，乃抗表曰：

　　臣聞「書不盡言，言不盡意。」然則意非言不宣，言非筆不盡，臣所以含憤蓄積，不能默已者也。竊惟陛下睿智在躬，多才多藝。昔因世季，龍翔漢沔，夷凶剪亂，克雪家怨，然後踵武前王，光宅江表，憲章文武，祖述堯舜。兼屬魏國淩遲，外無勍敵，故能西取華陵，北封淮泗，結好高氏，輶軒相屬，疆埸無虞，十有餘載。躬覽萬機，劬勞治道。刊正周、孔之遺文，訓釋真如之祕奧。享年長久，本枝盤石。人君藝業，莫之與京。臣所以踊躍一隅，望南風而歎息也。豈圖名與實爽，聞見不同。臣自委質策名，前後事跡，從來表奏，已具之矣。不勝憤懣，復為陛下陳之：

　　陛下與高氏通和，歲踰一紀，舟車往復，相望道路，必將分災卹患，同休等戚；寧可納臣一介之服，貪臣汝潁之地，便絕好河北，檄詈高澄，聘使未歸，陷之虎口，揚兵擊鼓，侵逼彭宋。夫敵國相伐，聞喪則止，匹夫之交，託孤寄命；豈有萬乘之主，見利忘義若此者哉。其失一也。

　　臣與高澄，既有仇憾，義不同國，歸身有道。陛下授以上將，任以專征，歌鍾女樂，車服弓矢。臣受命不辭，實思報效。方欲挂旆嵩華，懸旌冀趙，劉夷蕩滌，一匡宇內；陛下朝服濟江，告成東岳，使大梁與軒黃等盛，臣與伊呂比功，垂裕後昆，流名竹帛，此實生平之志也。而陛下欲分其功，不能賜任，使臣擊河北，欲自舉徐方，遣庸懦之貞陽，任驕貪之胡趙，裁見旗鼓，鳥散魚潰，慕容紹宗乘勝席卷，渦陽諸鎮靡不棄甲。疾雷不及掩耳，散地不可固全，使臣狼狽失據，妻子為戮，斯實陛下負臣之深。其失二也。

　　韋黯之守壽陽，衆無一旅，慕容凶銳，欲飲馬長江，非臣退保淮南，其勢未之可測；既而逃遁，邊境獲寧，令臣作牧此州，以為蕃捍。方欲收合餘燼，勞來安集，勵兵秣馬，剋申後戰，封韓山之屍，雪渦陽之恥。陛下喪其精魄，無復守氣，便信貞陽謬啟，復請通和。臣頻陳執，疑閉不聽。飜覆若此，童子猶且羞之；況在人君，二三其德。其失三也。

　　夫畏懦逗留，軍有常法。子玉小敗，見誅於楚；王恢失律，受戮于漢。貞陽精甲數萬，器械山積，慕容輕兵，衆無百乘，不能拒抗，身受囚執。以帝之猶子，而面縛敵庭，實宜絕其屬籍，以釁征鼓。陛下曾無追責，憐其苟存，欲以微臣，規相貿易。人君之法，當如是哉？其失四也。

　　懸瓠大藩，古稱汝潁。臣舉州內附，羊鴉仁固不肯入；既入之後，無故棄之，陛下曾無嫌責，使還居北司。鴉仁棄之，既不為罪，臣得之不以為功。其失五也。

　　臣渦陽退衂，非戰之罪，實由陛下君臣相與見誤。乃還壽春，曾無悔色，祗奉朝廷，掩惡揚善。鴉仁自知棄州，切齒歎恨，內懷慙懼，遂啟臣欲反。欲反當有形跡，何所徵驗？誣陷頓爾，陛下曾無辯究，默而信納。豈有誣人莫大之罪，而可並肩事主者乎？其失六也。

　　趙伯超拔自無能，任居方伯，惟漁獵百姓，多蓄士馬，非欲為國立功，直是自為富貴。行貨權幸，徼買聲名，朱异之徒，積受金貝，遂使咸稱胡、趙，比昔關、張，誣掩天聽，謂為真實。韓山之役，女妓自隨，裁聞敵鼓，與妾俱逝，不待貞陽，故隻輪莫返。論其此罪，應誅九族；而納賄中人，還處州任。伯超無罪，臣功何論？賞罰無章，何以為國。其失七也。

　　臣御下素嚴，無所侵物，關市征稅，咸悉停原，壽陽之民，頗懷優復。裴之悌等助戍在彼，憚臣檢制，遂無故遁歸；又啟臣欲反。陛下不責違命離局，方受其浸潤之譖。處臣如此，使何地自安。其失八也。

　　臣雖才謝古人，實頗更事，撫民率衆，自幼至長，少來運動，多無遺策。及歸身有道，罄竭忠規，每有陳奏，恒被抑遏。朱异專斷軍旅，周石珍總尸兵仗，陸驗、徐驎典司穀帛，皆明言求貨，非令不行。境外虛實，定計於舍人之省；舉將出師，責奏於主者之命。臣無賄於中，故恒被抑折。其失九也。

　　鄱陽之鎮合肥，與臣鄰接，臣推以皇枝，每相祗敬；而嗣王庸怯，虛見備御，臣有使命，必加彈射，或聲言臣反，或啟臣纖介。招攜當須以禮，忠烈何以堪於此哉？其失十也。

　　其餘條目，不可具陳。進退惟谷，頻有表疏。言直辭強，有忤龍鱗，遂發嚴詔，便見討襲。重華純孝，猶逃凶父之杖；趙盾忠賢，不討殺君之賊。臣何親何罪，而能坐受殲夷？韓信雄桀，亡項霸漢，末為女子所烹，方悔蒯通之說。臣每覽書傳，心常笑之。豈容遵彼覆車，而快陛下佞臣之手。是以興晉陽之甲，亂長江而直濟，願得升赤墀，踐文石，口陳枉直，指畫臧否，誅君側之惡臣，清國朝之粃政，然後還守藩翰，以保忠節，實臣之至願也。

三月朔旦，城內以景違盟，舉烽鼓譟，於是羊鴉仁、柳敬禮、鄱陽世子嗣進軍於東府城北。柵壘未立，為景將宋子仙所襲，敗績，赴淮死者數千人。賊送首級於闕下。

景又遣于子悅至，更請和。遣御史中丞沈浚至景所，景無去意，浚固責之。景大怒，即決石闕前水，百道攻城，晝夜不息，城遂陷。於是悉鹵掠乘輿服玩、後宮嬪妾，收王侯朝士送永福省，撤二宮侍衞。使王偉守武德殿，于子悅屯太極東堂，矯詔大赦天下，自為大都督、督中外諸軍事、錄尚書，其侍中、使持節、大丞相、王如故。初，城中積屍不暇埋瘞，又有已死而未斂，或將死而未絕，景悉聚而燒之，臭氣聞十餘里。尚書外兵郎鮑正疾篤，賊曳出焚之，宛轉火中，久而方絕。於是援兵並散。

景矯詔曰：「日者，姦臣擅命，幾危社稷，賴丞相英發，入輔朕躬，征鎮牧守可各復本任。」降蕭正德為侍中、大司馬，百官皆復其職。

景遣董紹先率兵襲廣陵，南兖州刺史南康嗣王會理以城降之。景以紹先為南兖州刺史。

初，北兖州刺史定襄侯祗與湘潭侯退，及前潼州刺史郭鳳同起兵，將赴援，至是，鳳謀以淮陰應景，祗等力不能制，並奔于魏。景以蕭弄璋為北兖州刺史，州民發兵拒之，景遣廂公丘子英、直閤將軍羊海率衆赴援，海斬子英，率其軍降于魏，魏遂據其淮陰。

景又遣儀同于子悅、張大黑率兵入吳，吳郡太守袁君正迎降。子悅等既至，破掠吳中，多所調發，逼掠子女，毒虐百姓，吳人莫不怨憤，於是各立城柵拒守。

是月，景移屯西州，遣儀同任約為南道行臺，鎮姑熟。

五月，高祖崩于文德殿。初，臺城既陷，景先遣王偉、陳慶入謁高祖，高祖曰：「景今安在？卿可召來。」時高祖坐文德殿，景乃入朝，以甲士五百人自衞，帶劔升殿。拜訖，高祖問曰：「卿在戎日久，無乃為勞？」景默然。又問：「卿何州人，而敢至此乎？」景又不能對，從者代對。及出，謂廂公王僧貴曰：「吾常據鞍對敵，矢刃交下，而意氣安緩，了無怖心。今日見蕭公，使人自慴，豈非天威難犯。吾不可再見之。」高祖雖外跡已屈，而意猶忿憤，時有事奏聞，多所譴却。景深敬憚，亦不敢逼。景遣軍人直殿省內，高祖問制局監周石珍曰：「是何物人？」對曰：「丞相。」高祖乃謬曰：「何物丞相？」對曰：「是侯丞相。」高祖怒曰：「是名景，何謂丞相！」是後，每所徵求，多不稱旨，至於御膳亦被裁抑，遂憂憤感疾而崩。

景乃密不發喪，權殯于昭陽殿，自外文武咸莫知之。二十餘日，升梓宮於太極前殿，迎皇太子即皇帝位。於是矯詔赦北人為奴婢者，冀收其力用焉。

又遣儀同來亮率兵攻宣城，宣城內史楊華誘亮斬之；景復遣其將李賢明討華，華以郡降。景遣儀同宋子仙等率衆東次錢塘，新城戍主戴僧易據縣拒之。是月，景遣中軍侯子鑒入吳軍，收于子悅、張大黑還京誅之。時東揚州刺史臨城公大連據州，吳興太守張嵊據郡，自南陵以上，皆各據守。景制命所行，惟吳郡以西，南陵以北而已。

六月，景以儀同郭元建為尚書僕射、北道行臺、總江北諸軍事，鎮新秦。郡人陸緝、戴文舉等起兵萬餘人，殺景太守蘇單于，推前淮南太守文成侯寧為主，以拒景。宋子仙聞而擊之，緝等棄城走。景乃分吳郡海鹽、胥浦二縣為武原郡。

至是，景殺蕭正德於永福省。封元羅為西秦王，元景龍為陳留王，諸元子弟封王者十餘人。以柳敬禮為使持節、大都督，隸大丞相，參戎事。

景遣其中軍侯子鑒、監行臺劉神茂等軍東討，破吳興，執太守張嵊父子送京師，景並殺之。

景以宋子仙為司徒，任約為領軍將軍，尒朱季伯、叱羅子通、彭儁、董紹先、張化仁、于慶、魯伯和、紇奚斤、史安和、時靈護、劉歸義，並為開府儀同三司。

是月，鄱陽嗣王範率兵次柵口，江州刺史尋陽王大心要之西上。景出頓姑熟，範將裴之悌、夏侯威生以衆降景。

十一月，宋子仙攻錢塘，戴僧易降。景以錢塘為臨江郡，富陽為富春郡。以王偉、元羅並為儀同三司。

十二月，宋子仙、趙伯超、劉神茂進攻會稽，東揚州刺史臨城公大連棄城走，遣劉神茂追擒之。景以裴之悌為使持節、平西將軍、合州刺史，以夏侯威生為使持節、平北將軍、南豫州刺史。

是月，百濟使至，見城邑丘墟，於端門外號泣，行路見者莫不灑淚。景聞之大怒，送小莊嚴寺禁止，不聽出入。

大寶元年正月，景矯詔自加班劔四十人，給前後部羽葆鼓吹，置左右長史、從事中郎四人。前江都令祖皓起兵於廣陵，斬景刺史董紹先，推前太子舍人蕭勔為刺史；又結魏人為援，馳檄遠近，將以討景。景聞之大懼，即日率侯子鑒等出自京口，水陸並集。皓嬰城拒守，景攻城，陷之。景車裂皓以徇，城中無少長皆斬之。以侯子鑒監南兖州事。是月，景召宋子仙還京口。

四月，景以元思虔為東道行臺，鎮錢塘。以侯子鑒為南兖州刺史。文成侯寧於吳西鄉起兵，旬日之間，衆至一萬，率以西上。景廂公孟振、侯子榮擊破之，斬寧，傳首於景。

七月，景以秦郡為西兖州，陽平郡為北兖州。任約、盧暉略攻晉熙郡，殺鄱陽世子嗣。景以王偉為中書監。任約進軍襲江州，江州刺史尋陽王大心降之。世祖時聞江州失守，遣衞軍將軍徐文盛率衆軍下武昌，拒約。景又矯詔自進位為相國，封太山等二十郡為漢王，入朝不趨，讚拜不名，劔履上殿，如蕭何故事。景以柳敬禮為護軍將軍，姜詢義為相國左長史，徐洪為左司馬，陸約為右長史，沈衆為右司馬。是月，景率舟師上皖口。

十月，盜殺武林侯諮於廣莫門。諮常出入太宗臥內，景黨不能平，故害之。

景又矯詔曰：「蓋懸象在天，四時取則於辰斗；羣生育地，萬物仰照於大明。是以垂拱當扆，則八紘共輳；負圖正位，則九域同歸。故乃雲名水號之君，龍官人爵之后，莫不啟符河洛，封禪岱宗。奔走四夷，來朝萬國。逖聽虞夏，厥道彌新。爰及商周，未之或改。逮幽厲不競，戎馬生郊；惠懷失御，胡塵犯蹕。遂使犲狼肆毒，侵穴伊瀍；獫狁孔熾，巢栖咸洛。自晉鼎東遷，多歷年代，周原不復，歲實永久。雖宋祖經略，中原遠圖；齊號和親，空勞冠蓋。我大梁膺符作帝，出震登皇。浹宇歸仁，綿區飲化。開疆闢土，跨瀚海以揚鑣；來庭入覲，等塗山而比轍。玄龜出洛，白雉歸豐。鳥塞同文，胡天共軌。不謂高澄跋扈，虔劉魏邦，扇動華夷，不供王職，遂乃狼顧北侵，馬首南向。值天厭昏偽，醜徒數盡，龍豹應期，風雲會節。相國漢王，上德英姿，蓋惟天授；雄謨勇略，出自懷抱。珠魚表應，辰昴叶暉；剖析六韜，錙銖四履。騰文豹變，鳳集虬翔；奮翼來儀，負圖而降。爰初秉律，實先啟行，奉茲廟算，克除獯醜。直以鼎湖上征，六龍晏駕；干戈暫止，九伐未申。而惡稔貫盈，元凶殞斃，弟洋繼逆，續長亂階。異彼洋音，同茲荐食；偷竊偽號，心希舉斧。豐水君臣，奉圖乞援，關河百姓，泣血請師，咸願承奉國靈，思覩王化。朕以寡昧，纂戎下武，庶拯堯黎，冀康禹跡。且夫車服以庸，名因事著。周師克殷，鷹揚創自尚父；漢征戎狄，明友實始度遼。況乃神規叡算，眇乎難測，大功懋績，事絕言象，安可以習彼常名，保茲守固。相國可加宇宙大將軍、都督六合諸軍事，餘悉如故。」以詔文呈太宗，太宗驚曰：「將軍乃有宇宙之號乎！」

齊遣其將辛術圍陽平，景行臺郭元建率兵赴援，術退。

徐文盛入貝磯，任約率水軍逆戰，文盛大破之，仍進軍大舉口。

時景屯於皖口，京師虛弱，南康王會理及北兖州司馬成欽等將襲之。建安侯賁知其謀，以告景，景遣收會理與其弟祈陽侯通理、柳敬禮、成欽等，竝害之。

十二月，景矯詔封賁為竟陵王，賞發南康之謀也。

是月，張彪起義於會稽，攻破上虞，景太守蔡臺樂討之，不能禁。至是，彪又破諸暨、永興等諸縣，景遣儀同田遷、趙伯超、謝答仁等東伐彪。

二年正月，彪遣別將寇錢塘、富春，田遷進軍與戰，破之。

景以王克為太師，宋子仙為太保，元羅為太傅，郭元建為太尉，張化仁為司徒，任約為司空，于慶為太子太師，時靈護為太子太保，紇奚斤為太子太傅，王偉為尚書左僕射，索超世為尚書右僕射。

北兖州刺史蕭邕謀降魏，事泄，景誅之。

是月，世祖遣巴州刺史王珣等率衆下武昌助徐文盛。任約以西臺益兵，告急於景。三月，景自率衆二萬，西上援約。四月，景次西陽，徐文盛率水軍邀戰，大破之。景訪知郢州無備，兵少，又遣宋子仙率輕騎三百襲陷之，執刺史方諸、行事鮑泉，盡獲武昌軍人家口。徐文盛等聞之，大潰，奔歸江陵，景乘勝西上。

初，世祖遣領軍王僧辯率衆東下代徐文盛，軍次巴陵，會景至，僧辯因堅壁拒之。景設長圍，築土山，晝夜攻擊，不克。軍中疾疫，死傷太半。世祖遣平北將軍胡僧祐率兵二千人救巴陵，景聞，遣任約以精卒數千逆擊僧祐，僧祐與居士陸法和退據赤亭以待之，約至與戰，大破之，生擒約。景聞之，夜遁。以丁和為郢州刺史，留宋子仙、時靈護等助和守，以張化仁、閻洪慶守魯山城，景還京師。王僧辯乃率衆東下，次漢口，攻魯山及郢城，皆陷之。自是衆軍所至皆捷。

景乃廢太宗，幽於永福省。作詔草成，逼太宗寫之，至「先皇念神器之重，思社稷之固」，歔欷嗚咽，不能自止。是日，景迎豫章王棟即皇帝位，升太極前殿，大赦天下，改元為天正元年。有回風自永福省，吹其文物皆倒折，見者莫不驚駭。

初，景既平京邑，便有篡奪之志，以四方須定，且未自立；既巴陵失律，江、郢喪師，猛將外殲，雄心內沮，便欲偽僭大號，遂其姦心。其謀臣王偉云「自古移鼎，必須廢立」，故景從之。其太尉郭元建聞之，自秦郡馳還，諫景曰：「四方之師所以不至者，政為二宮萬福；若遂行弒逆，結怨海內，事幾一去，雖悔無及。」王偉固執不從。景乃矯棟詔，追尊昭明太子為詔明皇帝，豫章安王為安皇帝，金華敬妃為敬皇后，豫章國太妃王氏為皇太后，妃張氏為皇后；以劉神茂為司空，徐洪為平南將軍，秦晃之、王曄、李賢明、徐永、徐珍國、宋長寶、尹思合竝為儀同三司。

景以哀太子妃賜郭元建，元建曰：「豈有皇太子妃而降為人妾。」竟不與相見。

十月壬寅夜，景遣其衞尉彭儁、王脩纂奉酒於太宗曰：「丞相以陛下處憂既久，故令臣等奉進一觴。」太宗知其將弒。乃大酣飲酒，既醉還寢，脩纂以帊盛土加於腹，因崩焉。斂用法服，以薄棺密瘞於城北酒庫。初，太宗久見幽縶，朝士莫得接覲，慮禍將及，常不自安；惟舍人殷不害後稍得入，太宗指所居殿謂之曰：「龐涓當死此下。」又曰：「吾昨夜夢吞土，卿試為思之。」不害曰：「昔重耳饋塊，卒反晉國，陛下所夢，將符是乎。」太宗曰：「儻幽冥有徵，冀斯言不妄耳。」至是見弒，實以土焉。

是月，景司空東道行臺劉神茂、儀同尹思合、劉歸義、王曄、雲麾將軍桑乾王元頵等據東陽歸順，仍遣元頵及別將李占、趙惠朗下據建德江口。尹思合收景新安太守元義，奪其兵。張彪攻永嘉，永嘉太守秦遠降彪。

十一月，景以趙伯超為東道行臺，鎮錢塘，遣儀同田遷、謝答仁等將兵東征神茂。

景矯蕭棟詔，自加九錫之禮，置丞相以下百官。陳備物於庭，忽有野鳥翔於景上，赤足丹觜，形似山鵲，賊徒悉駭，競射之，不能中。景以劉勸、戚霸、朱安王為開府儀同三司，索九昇為護軍將軍。南兖州刺史侯子鑒獻白獐，建康獲白鼠以獻，蕭棟歸之于景。景以郭元建為南兖州刺史，太尉、北行臺如故。

景又矯蕭棟詔，追崇其祖為大將軍，考為丞相。自加冕，十有二旒，建天子旌旗，出警入蹕，乘金根車，駕六馬，備五時副車，置旄頭雲罕，樂儛八佾，鍾虡宮懸之樂，一如舊儀。

景又矯蕭棟詔，禪位於己。於是南郊，柴燎于天，升壇受禪文物，竝依舊儀。以轜車牀載鼓吹，橐駝負犧牲，輦上置筌蹄，垂腳坐。景所帶劔水精標無故墮落，手自拾之。將登壇，有兔自前而走，俄失所在。又白虹貫日。景還升太極前殿，大赦，改元為太始元年。封蕭棟為淮陰王，幽于監省。偽有司奏改「警蹕」為「永蹕」，避景名也。改梁律為漢律，改左民尚書為殿中尚書，五兵尚書為七兵尚書，直殿主帥為直寢。景三公之官動置十數，儀同尤多，或匹馬孤行，自執羈絆。其左僕射王偉請立七廟。景曰：「何謂為七廟？」偉曰：「天子祭七世祖考，故置七廟。」并請七世之諱，敕太常具祭祀之禮。景曰：「前世吾不復憶，惟阿爺名標。」衆聞，咸竊笑之。景黨有知景祖名周者，自外悉是王偉制其名位，以漢司徒侯霸為始祖，晉徵士侯瑾為七世祖。於是追尊其祖周為大丞相，父標為元皇帝。

十二月，謝答仁、李慶等至建德，攻元頵、李占柵，大破之，執頵、占送景。景截其手足徇之，經日乃死。

景二年正月朔，臨軒朝會。景自巴丘挫衂，軍兵略盡，恐齊人乘釁與西師掎角，乃遣郭元建率步軍趣小峴，侯子鑒率舟師向濡須，曜兵肥水，以示武威。子鑒至合肥，攻羅城，剋之。郭元建、侯子鑒俄聞王師既近，燒合肥百姓邑居，引軍退，子鑒保姑熟，元建還廣陵。

時謝答仁攻劉神茂，神茂別將王曄、麗通竝據外營降答仁。劉歸義、尹思合等懼，各棄城走。神茂孤危，復降答仁。

王僧辯軍至蕪湖，蕪湖城主宵遁。景遣史安和、宋長貴等率兵二千，助子鑒守姑熟。追田遷等還京師。是月，景黨郭長獻馬駒生角。三月，景往姑熟，巡視壘柵，又誡子鑒曰：「西人善水戰，不可與爭鋒；往年任約敗績，良為此也。若得馬步一交，必當可破，汝但堅壁以觀其變。」子鑒乃捨舟登岸，閉營不出。僧辯等遂停軍十餘日，賊黨大喜，告景曰：「西師懼吾之強，必欲遁逸，不擊，將失之。」景復命子鑒為水戰之備。子鑒乃率步騎萬餘人渡洲，并引水軍俱進，僧辯逆擊，大破之，子鑒僅以身免。景聞子鑒敗，大懼涕下，覆面引衾以臥，良久方起，歎曰：「誤殺乃公！」

僧辯進軍次張公洲。景以盧暉略守石頭，紇奚斤守捍國城。悉逼百姓及軍士家累入臺城內。僧辯焚景水柵，入淮，至禪靈寺渚，景大驚，乃緣淮立柵，自石頭至朱雀航。僧辯及諸將遂於石頭城西步上連營立柵，至于落星墩。景大恐，自率侯子鑒、于慶、史安和、王僧貴等，於石頭東北立柵拒守。使王偉、索超世、呂季略守臺城，宋長貴守延祚寺。遣掘王僧辯父墓，剖棺焚屍。王僧辯等進營於石頭城北，景列陣挑戰。僧辯率衆軍奮擊，大破之。侯子鑒、史安和、王僧貴各棄柵走。盧暉略、紇奚斤竝以城降。

景既退敗，不入宮，斂其散兵，屯于闕下，遂將逃竄。王偉攬轡諫曰：「自古豈有叛天子！今宮中衞士尚足一戰，寧可便走，棄此欲何所之。」景曰：「我在北打賀拔勝，破葛榮，揚名河朔，與高王一種人。今來南渡大江，取臺城如反掌，打邵陵王於北山，破柳仲禮於南岸，皆乃所親見。今日之事，恐是天亡。乃好守城，我當復一決耳。」仰觀石闕，逡巡歎息久之。乃以皮囊盛二子挂馬鞍，與其儀同田遷、范希榮等百餘騎東奔。王偉委臺城竄逸。侯子鑒等奔廣陵。

王僧辯遣侯瑱率軍追景。景至晉陵，劫太守徐永東奔吳郡，進次嘉興，趙伯超據錢塘拒之。景退還吳郡，達松江，而侯瑱軍掩至，景衆未陣，皆舉幡乞降。景不能制，乃與腹心數十人單舸走，推墮二子於水，自滬瀆入海。至壺豆洲，前太子舍人羊鯤殺之，送屍于王僧辯。傳首西臺。曝屍於建康巿，百姓爭取屠膾噉食，焚骨揚灰。曾罹其禍者，乃以灰和酒飲之。及景首至江陵，世祖命梟之於巿，然後煮而漆之，付武庫。

景長不滿七尺，而眉目疏秀。性猜忍，好殺戮。刑人或先斬手足，割舌劓鼻，經日方死。曾於石頭立大舂碓，有犯法者，皆擣殺之，其慘虐如此。自篡立後，時著白紗帽，而尚披青袍，或以牙梳插髻。牀上常設胡牀及筌蹄，著靴垂腳坐。或匹馬遊戲於宮內，及華林園彈射烏鳥。謀臣王偉不許輕出，於是鬱怏，更成失志。所居殿常有鵂鶹鳥鳴，景惡之，每使人窮山野討捕焉。普通中，童謠曰：「青絲白馬壽陽來。」後景果乘白馬，兵皆青衣。所乘馬，每戰將勝，輒躑躅嘶鳴，意氣駿逸；其奔衂，必低頭不前。

初，中大同中，高祖嘗夜夢中原牧守皆以地來降，舉朝稱慶，寤甚悅之。旦見中書舍人朱异，說所夢，异曰：「此豈宇內方一，天道前見其徵乎。」高祖曰：「吾為人少夢，昨夜感此，良足慰懷。」及太清二年，景果歸附，高祖欣然自悅，謂與神通，乃議納之，而意猶未決。曾夜出視事，至武德閤，獨言「我家國猶若金甌，無一傷缺，今便受地，詎是事宜；脫致紛紜，非可悔也。」朱异接聲而對曰：「聖明御宇，上應蒼玄，北土遺黎，誰不慕仰，為無機會，未達其心。今侯景據河南十餘州，分魏土之半，輸誠送款，遠歸聖朝，豈非天誘其衷，人獎其計，原心審事，殊有可嘉。今若拒而不容，恐絕後來之望，此誠易見，願陛下無疑。」高祖深納异言，又信前夢，乃定議納景。及貞陽覆敗，邊鎮恇擾，高祖固已憂之，曰：「吾今段如此，勿作晉家事乎？」

先是，丹陽陶弘景隱於華陽山，博學多識，嘗為詩曰：「夷甫任散誕，平叔坐談空，不意昭陽殿，化作單于宮。」大同末，人士競談玄理，不習武事；至是，景果居昭陽殿。

天監中，有釋寶誌曰：「掘尾狗子自發狂，當死未死嚙人傷，須臾之間自滅亡，起自汝陰死三湘。」又曰：「山家小兒果攘臂，太極殿前作虎視。」掘尾狗子，山家小兒，皆猴狀。景遂覆陷都邑，毒害皇室。

大同中，太醫令朱躭嘗直禁省，無何，夜夢犬羊各一在御坐，覺而惡之，告人曰：「犬羊者，非佳物也。今據御坐，將有變乎？」既而天子蒙塵，景登正殿焉。

及景將敗，有僧通道人者，意性若狂，飲酒噉肉，不異凡等，世間遊行已數十載，姓名鄉里，人莫能知。初言隱伏，久乃方驗，人竝呼為闍梨，景甚信敬之。景嘗於後堂與其徒共射，時僧通在坐，奪景弓射景陽山，大呼云「得奴已」。景後又宴集其黨，又召僧通，僧通取肉搵鹽以進景。問曰：「好不？」景答：「所恨太鹹。」僧通曰：「不鹹則爛臭。」果以鹽封其屍。

王偉，陳留人，少有才學，景之表、啟、書、檄，皆其所製。景既得志，規摹篡奪，皆偉之謀。及囚送江陵，烹於市。百姓有遭其毒者，竝割炙食之。

史臣曰；夫道不恒夷，運無常泰，斯則窮通有數，盛衰相襲，時屯陽九，蓋在茲焉。若乃侯景小豎，叛換本國，識不周身，勇非出類，而王偉為其謀主，成此姦慝。驅率醜徒，陵江直濟，長戟強弩，淪覆宮闕，禍纏宸極，毒遍黎元，肆其恣睢之心，成其篡盜之禍。嗚呼！國之將亡，必降妖孽。雖曰人事，抑乃天時。昔夷羿亂夏，犬戎厄周，漢則莽、卓流災，晉則敦、玄搆禍，方之羯賊，有逾其酷，悲夫！

〔全文完〕


