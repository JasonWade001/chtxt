#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/15
#更新日期: 2021/02/15

# 陳書〔唐〕姚思廉

## 序 

陳書六本紀，三十列傳，凡三十六篇，唐散騎常侍姚思廉譔。始思廉父察，梁、陳之史官也。祿二代之事，未就而陳亡。隋文帝見察甚重之，每就察訪梁陳故事，察因以所論載每一篇成輙奏之，而文帝亦遣虞世基就察求其書，又未就而察死。察之將死，屬思廉以繼其業。唐興，武德五年，高祖以自魏以來，二百餘世統，統數更，史事放逸，乃詔撰次。而思廉遂受詔為《陳書》。久之，猶不就。貞觀三年，遂詔論譔於祕書內省。十年正月壬子，始上之。 

觀察等之為此書，歷三世，傳父子，更數十歲而後乃成，蓋其難如此。然及其旣成，與宋、魏、梁、齊等書，世亦傳之者少，故學者於其行事之迹，亦罕得而詳也。而其書亦以罕傳，則自祕府所藏，往往脫誤。嘉祐六年八月，始詔校讎，使可鏤板行之天下。而臣等言：「梁、陳等書缺，獨館閣所藏，恐不足以定箸。願詔京師及州縣藏書之家，使悉上之。」先皇帝為下其事。至七年冬，稍稍始集，臣等以相校。至八年七月，陳書三十六篇者始校定，可傳之學者。其疑者亦不敢損益，特各書疏于篇末。其書舊無目，列傳名氏多闕謬，因別為目錄一篇，使覽者得詳焉。 

夫陳之為陳，蓋偷為一切之計，非有先王經紀禮義風化之美，制治之法，可章示後世。然而兼權尚計，明於任使，恭儉愛人，則其始之所以興；惑於邪臣，溺於嬖妾，忘患縱欲，則其終之所以亡。興亡之端，莫非自己致者。至於有所因造，以為號令，威刑職官州郡之制，雖其事已淺，然亦各施於一時，皆學者之所不可不考也。而當時之士，自爭奪詐偽，苟得偷合之徒，尚不得不列，以為世戒；而況於壞亂之中，蒼皇之際，士之安貧樂義，取舍去就，不為患禍勢利動其心者，亦不絕於其間。若此人者，可謂篤於善矣。蓋古人之所思見而不可得，風雨之詩所為作者也，安可使之泯泯不少概見於天下哉！則陳之史，其可廢乎？ 

蓋此書，成之旣難，其後又久不顯。及宋興已百年，古文遺事，靡不畢講，而始得盛行於天下，列於學者，其傳之之難又如此，豈非遭遇固自有時也哉！ 

臣恂、臣穆、臣藻、臣覺、臣彥若、臣洙、臣鞏謹敘目錄昧死上

## 陳書‧卷一 本紀第一 高祖上

高祖武皇帝諱霸先，字興國，小字法生，吳興長城下若里人，漢太丘長陳寔之後也。世居潁川。寔玄孫準，晉太尉。準生匡，匡生達，永嘉南遷，為丞相掾，歷太子洗馬，出為長城令，悅其山水，遂家焉。嘗謂所親曰：「此地山川秀麗，當有王者興，二百年後，我子孫必鍾斯運。」達生康，復為丞相掾，咸和中土斷，故為長城人。康生盱眙太守英，英生尚書郎公弼，公弼生步兵校尉鼎，鼎生散騎侍郎高，高生懷安令詠，詠生安成太守猛，猛生太常卿道巨，道巨生皇考文讚。  

高祖以梁天監二年癸未歲生。少俶儻有大志，不治生產。旣長，讀兵書，多武藝，明達果斷，為當時所推服。身長七尺五寸，日角龍顏，垂手過膝。嘗遊義興，館於許氏，夜夢天開數丈，有四人朱衣捧日而至，令高祖開口納焉，及覺，腹中猶熱，高祖心獨負之。

大同初，新喻侯蕭映為吳興太守，甚重高祖，嘗目高祖謂僚佐曰：「此人方將遠大。」及映為廣州刺史，高祖為中直兵參軍，隨府之鎮。映令高祖招集士馬，眾至千人，仍命高祖監宋隆郡。所部安化二縣元不賓，高祖討平之。尋監西江督護、高要郡守。先是，武林侯蕭諮為交州刺史，以裒刻失眾心，土人李賁連結數州豪傑同時反，臺遣高州刺史孫冏、新州刺史盧子雄將兵擊之，冏等不時進，皆於廣州伏誅。子雄弟子略與冏子姪及其主帥杜天合、杜僧明共舉兵，執南江督護沈顗，進寇廣州，晝夜苦攻，州中震恐。高祖率精兵三千，卷甲兼行以救之，頻戰屢捷，天合中流矢死，賊眾大潰，僧明遂降。梁武帝深歎異焉，授直閤將軍，封新安子，邑三百戶，仍遣畫工圖高祖容貌而觀之。

其年冬，蕭映卒。明年，高祖送喪還都，至大庾嶺，會有詔高祖為交州司馬，領武平太守，與刺史楊㬓南討。高祖益招勇敢，器械精利。㬓喜曰：「能剋賊者，必陳司武也。」委以經略。高祖與眾軍發自番禺。是時蕭勃為定州刺史，於西江相會，勃知軍士憚遠役，陰購誘之，因詭說㬓。㬓集諸將問計，高祖對曰：「交阯叛換，罪由宗室，遂使僣亂數州，彌歷年稔。定州復欲昧利目前，不顧大計。節下奉辭伐罪，故當生死以之，豈可畏憚宗室，輕於國憲？今若奪人沮眾，何必交州討賊，問罪之師，即回有所指矣。」於是勒兵鼓行而進。十一年六月，軍至交州，賁眾數萬於蘇歷江口立城柵以拒官軍。㬓推高祖為前鋒，所向摧陷，賁走典徹湖，於屈獠界立砦，大造船艦，充塞湖中，眾軍憚之，頓湖口不敢進。高祖謂諸將曰：「我師已老，將士疲勞，歷歲相持，恐非良計。且孤軍無援，入人心腹，若一戰不捷，豈望生全。今藉其屢奔，人情未固，夷獠烏合，易為摧殄，正當共出百死，決力取之，無故停留，時事去矣。」諸將皆默然，莫有應者。是夜江水暴起七丈，注湖中，奔流迅激。高祖勒所部兵，乘流先進，眾軍鼓譟俱前，賊眾大潰，賁竄入屈獠洞中，屈獠斬賁，傳首京師。是歲太清元年也。

賁兄天寶遁入九真，與劫帥李紹隆收餘兵二萬，殺德州刺史陳文戒，進圍愛州，高祖仍率眾討平之。除振遠將軍、西江督護、高要太守、督七郡諸軍事。

二年冬，侯景宼京師，高祖將率兵赴援，廣州刺史元景仲陰有異志，將圖高祖。高祖知其計，與成州刺史王懷明、行臺選郎殷外臣等密議戒嚴。三年七月，集義兵於南海，馳檄以討景仲。景仲窮蹙，縊于閤下，高祖迎蕭勃鎮廣州。是時臨賀內史歐陽頠監衡州，蘭裕、蘭京禮扇誘始興等十郡，共舉兵攻頠，頠請援於勃。勃令高祖率眾救之，悉擒裕等，仍監始興郡。

十一月，高祖遣杜僧明、胡穎將二千人頓于嶺上，并厚結始興豪傑同謀義舉，侯安都、張偲等率千餘人來附。蕭勃聞之，遣鍾休悅說高祖曰：「侯景驍雄，天下無敵，前者援軍十萬，士馬精彊，然而莫敢當鋒，遂令羯賊得志，君以區區之眾，將何所之？如聞嶺北王侯又皆鼎沸，河東、桂陽相次屠戮，邵陵、開建親尋干戈，李遷仕託身當陽，便奪馬仗，以君疏外，詎可暗投？未若且住始興，遙張聲勢，保此太山，自求多福。」高祖泣謂休悅曰：「僕本庸虛，蒙國成造。往聞侯景渡江，即欲赴援，遭值元、蘭，梗我中道。今京都覆沒，主上蒙塵，君辱臣死，誰敢愛命！君侯體則皇枝，任重方岳，不能摧鋒萬里，雪此冤痛，見遣一軍，猶賢乎已，乃降後旨，使人慨然。僕行計決矣，憑為披述。」乃遣使閒道往江陵，稟承軍期節度。時蔡路養起兵據南康，勃遣腹心譚世遠為曲江令，與路養相結，同遏義軍。

大寶元年正月，高祖發自始興，次大庾嶺。路養出軍頓南野，依山水立四城，以拒高祖。高祖與戰，大破之，路養脫身竄走，高祖進頓南康。湘東王承制授高祖員外散騎常侍、持節、明威將軍、交州刺史，改封南野縣伯。

六月，高祖脩崎頭古城，徙居焉。高州刺史李遷仕據大皋，遣主帥杜平虜率千人入灨石、魚梁，高祖命周文育將兵擊走之，遷仕奔寧都。承制授高祖通直散騎常侍、使持節、信威將軍、豫州刺史，領豫章內史，改封長城縣侯。尋授散騎常侍、使持節、都督六郡諸軍事、軍師將軍、南江州刺史，餘如故。時寧都人劉藹等資遷仕舟艦兵仗，將襲南康，高祖遣杜僧明等率二萬人據白口，築城以禦之，遷仕亦立城以相對。二年三月，僧明等攻拔其城，生擒遷仕送南康，高祖斬之。承制命高祖進兵定江州，仍授江州刺史，餘如故。

六月，高祖發自南康。南康灨石舊有二十四灘，灘多巨石，行旅者以為難。高祖之發也，水暴起數丈，三百里閒巨石皆沒。進軍頓西昌，有龍見于水濱，高五丈許，五采鮮耀，軍民觀者數萬人。是時承制遣征東將軍王僧辯督眾軍討侯景。八月，僧辯軍次湓城，高祖率杜僧明等眾軍及南川豪帥合三萬人，將會焉。時西軍乏食，高祖先貯軍糧五十萬石，至是，分三十萬以資之。仍頓巴丘。會侯景廢簡文帝，立豫章嗣王棟，高祖遣兼長史沈衮奉表于江陵勸進。十一月，承制授高祖使持節、都督會稽東陽新安臨海永嘉五郡諸軍事、平東將軍、東揚州刺史，領會稽太守、豫章內史，餘竝如故。三年正月，高祖率甲士三萬人、彊弩五千張、舟艦二千乘，發自豫章。二月，次桑落洲，遣中記室參軍江元禮以事表江陵，承制加高祖鼓吹一部。是時僧辯已發湓城，會高祖于白茅灣，乃登岸結壇，刑牲盟約。進軍次蕪湖，侯景城主張黑棄城走。三月，高祖與諸軍進剋姑熟，仍次蔡洲。侯景登石頭城觀望形勢，意甚不悅，謂左右曰：「此軍上有紫氣，不易可當。」乃以䑡䑰貯石沈塞淮口，緣淮作城，自石頭迄青溪十餘里中，樓雉相接。諸將未有所決，僧辯遣杜崱問計於高祖，高祖曰：「前柳仲禮數十萬兵隔水而坐，韋粲之在青溪，竟不渡岸，賊乃登高望之，表裏俱盡，肆其凶虐，覆我王師。今圍石頭，須渡北岸。諸將若不能當鋒，請先往立柵。」高祖即於石頭城西橫隴築柵，眾軍次連八城，直出東北。賊恐西州路斷，亦於東北果林作五城，以遏大路。景率眾萬餘人、鐵騎八百餘匹，結陣而進。高祖曰：「軍志有之，善用兵者，如常山之蛇，首尾相應。今我師旣眾，賊徒甚寡，應分賊兵勢，以弱制彊，何故聚其鋒銳，令必死於我？」乃命諸將分處置兵。賊直衝王僧志，僧志小縮，高祖遣徐度領弩手二千橫截其後，賊乃却。高祖與王琳、杜龕等以鐵騎悉力乘之，賊退據其柵。景儀同盧輝略開石頭北門來降。盪主戴冕、曹宣等攻拔果林一城，眾軍又剋其四城。賊復還，殊死戰，又盡奪所得城柵。高祖大怒，親率攻之，士卒騰柵而入，賊復散走。景與百餘騎棄矟執刀，左右衝陣，陣不動，景眾大潰，逐北至西明門。景至闕下，不敢入臺，遣腹心取其二子而遁。高祖率眾出廣陵應接，會景將郭元建奔齊，高祖納其部曲三千人而還。僧辯啟高祖鎮京口。

五月，齊遣辛術圍嚴超達於秦郡，高祖命徐度領兵助其固守。齊眾七萬，填壍，起土山，穿地道，攻之甚急。高祖乃自率萬人解其圍，縱兵四面擊齊軍，弓弩亂發，齊平秦王中流矢死，斬首數百級，齊人收兵而退。高祖振旅南歸，遣記室參軍劉本仁獻捷于江陵。

七月，廣陵僑民朱盛、張象潛結兵襲齊刺史溫仲邕，遣使來告，高祖率眾濟江以應之。會齊人來聘，求割廣陵之地，王僧辯許焉，仍報高祖，高祖於是引軍還南徐州，江北人隨軍而南者萬餘口。承制授高祖使持節、散騎常侍、都督南徐州諸軍事、征北大將軍、開府儀同三司、南徐州刺史，餘竝如故。及王僧辯率眾征陸納於湘州，承制命高祖代鎮揚州。十一月，湘東王即位于江陵，改大寶三年為承聖元年。湘州平，高祖旋鎮京口。三年三月，進高祖位司空，餘如故。

十一月，西魏攻陷江陵，高祖與王僧辯等進啟江州，請晉安王以太宰承制，又遣長史謝哲奉牋勸進。十二月，晉安王至自尋陽，入居朝堂，給高祖班劒二十人。四年五月，齊送貞陽侯深明還主社稷，王僧辯納之，即位，改元曰天成，以晉安王為皇太子。初，齊之請納貞陽也，高祖以為不可，遣使詣僧辯苦争之，往返數四，僧辯竟不從。高祖居常憤歎，密謂所親曰：「武皇雖磐石之宗，遠布四海，至於剋雪讎恥，寧濟艱難，唯孝元而已，功業茂盛，前代未聞。我與王公俱受重寄，語未絕音，聲猶在耳，豈期一旦便有異圖。嗣主高祖之孫，元皇之子，海內屬目，天下宅心，竟有何辜，坐致廢黜，遠求夷狄，假立非次，觀其此情，亦可知矣。」乃密具袍數千領，及錦綵金銀，以為賞賜之具。

九月壬寅，高祖召徐度、侯安都、周文育等謀之，仍部列將士，分賞金帛，水陸俱進。是夜發南徐州討王僧辯。甲辰，高祖步軍至石頭前，遣男士自城北踰入。時僧辯方視事，外白有兵。俄而兵自內出，僧辯遽走，與其第三子頠相遇，俱出閤，左右尚數十人，苦戰。高祖大兵尋至，僧辯眾寡不敵，走登城南門樓，高祖因風縱火，僧辯窮迫，乃就擒。是夜縊僧辯及頠。景午，貞陽侯遜位，百僚奉晉安王上表勸進。十月己酉，晉安王即位，改承聖四年為紹泰元年。壬子，詔授高祖侍中、大都督、中外諸軍事、車騎將軍、揚南徐二州刺史，持節、司空、班劒、鼓吹竝如故。仍詔高祖甲仗百人，出入殿省。

震州刺史杜龕據吳興，與義興太守韋載同舉兵反。高祖命周文育率眾攻載于義興，龕遣其從弟北叟將兵拒戰，北叟敗歸義興。辛未，高祖表自東討，留高州刺史侯安都、石州刺史杜稜宿衛臺省。甲戌，軍至義興。景子，拔其水柵。秦州刺史徐嗣徽據其城以入齊，又要南豫州刺史任約共舉兵應龕、載，齊人資其兵食。嗣徽等以京師空虛，率精兵五千奄至闕下，侯安都領驍勇五百人出戰，嗣徽等退據石頭。丁丑，載反北叟來降，高祖撫而釋之。以嗣徽寇逼，卷甲還都，命周文育進討杜龕。十一月己卯，齊遣兵五千濟渡據姑熟。高祖命合州刺史徐度於冶城寺立柵，南抵淮渚。齊又遣安州刺史翟子崇、楚州刺史劉仕榮、淮州刺史柳達摩領兵萬人，於胡墅渡米粟三萬石馬千匹，入于石頭。癸未，高祖遣侯安都領水軍夜襲胡墅，燒齊船千餘艘，周鐵武率舟師斷齊運輸，擒其北徐州刺史張領州，獲運舫米數千石。仍遣韋載於大航築城，使杜稜據守。齊人又於倉門水南立二柵以拒官軍。甲辰，嗣徽等攻冶城柵，高祖領鐵騎精甲，出自西明門襲擊之，賊眾大潰。嗣徽留柳達摩等守城，自率親屬腹心，往南州採石，以迎齊援。十二月癸丑，高祖遣侯安都領舟師，襲嗣徽家口于秦州，俘獲數百人。官軍連艦塞淮口，斷賊水路。先是太白自十一月景戌不見，乙卯出于東方。景辰，高祖盡命眾軍分部甲卒，對冶城立航渡兵，攻其水南二柵。柳達摩等渡淮置陣，高祖督兵疾戰，縱火燒柵，煙塵張天，賊潰，争舟相排擠，溺死者以千數。時百姓夾淮觀戰，呼聲震天地。軍士乘勝，無不一當百，盡收其船艦，賊軍懾氣。是日嗣徽、約等領齊兵水步萬餘人，還據石頭，高祖遣兵往江寧，據要險以斷賊路。賊水步不敢進，頓江寧浦口，高祖遣侯安都領水軍襲破之，嗣徽等乘單舸脫走，盡收其軍資器械。己未，官軍四面攻城，自辰訖酉，得其東北小城，及夜兵不解。庚申，達摩遣使侯子欽、劉仕榮等詣高祖請和，高祖許之，乃於城門外刑牲盟約，其將士部曲一無所問，恣其南北。辛酉，高祖出石頭南門，陳兵數萬，送齊人歸北者。

壬戌，齊和州長史烏丸遠自南州奔還歷陽。江寧令陳嗣、黃門侍郎曹朗據姑熟反，高祖命侯安都、徐度等討平之，斬首數千級，聚為京觀。石頭、採石、南州悉平，收獲馬仗船米不可勝計。

是月杜龕以城降。二年正月癸未，誅杜龕于吳興，龕從弟北史司馬沈孝敦竝賜死。

二月庚申，高祖遣侯安都、周鐵武率舸艦備江州，仍頓梁山起柵。甲子，敕司空有軍旅之事，可騎馬出入城內。戊辰，前寧遠石城公外兵參軍王位於石頭沙際獲玉璽四紐，高祖表以送臺。

三月戊戌，齊遣水軍儀同蕭軌、厙狄伏連、堯難宗、東方老、侍中裴英起、東廣州刺史獨孤辟惡、洛州刺史李希光，并任約、徐嗣徽等，率眾十萬出柵口，向梁山，帳內盪主黃叢逆擊，敗之，燒其前軍船艦，齊頓軍保蕪湖。高祖遣定州刺史沈泰、吳郡太守裴忌就侯安都，共據梁山以禦之。

自去冬至是，甘露頻降于鍾山、梅崗、南澗及京口、江寧縣境，或至三數升，大如弈棊子，高祖表以獻臺。

四月丁巳，高祖詣梁山軍巡撫。五月甲申，齊兵發自蕪湖，景申，至秣陵故治。高祖遣周文育屯方山，徐度頓馬牧，杜稜頓大航南。己亥，高祖率宗室王侯及朝臣將帥，於大司馬門外白獸闕下刑牲告天，以齊人背約，發言慷慨，涕泗交流，同盟皆莫能仰視，士卒觀者益奮。辛丑，齊軍於秣陵故縣跨淮立橋柵，引渡兵馬。其夜至方山。侯安都、周文育、徐度等各引還京師。癸卯，齊兵自方山進及兒塘，游騎至臺。周文育、侯安都頓白土崗，旗鼓相望，都邑震駭。高祖潛撤精卒三千配沈泰，渡江襲齊行臺趙彥琛於瓜步，獲舟艦百餘艘，陳粟萬斛。爾日天子揔羽林禁兵，頓于長樂寺。六月甲辰，齊兵潛至鍾山龍尾。丁未，進至莫府山。高祖遣錢明領水軍出江乘，要擊齊人糧運，盡獲其船米，齊軍於是大餒，殺馬驢而食之。庚戌，齊軍踰鍾山，高祖眾軍分頓樂遊苑東及覆舟山北，斷其衝要。壬子，齊軍至玄武湖西北莫府山南，將據北郊壇。眾軍自覆舟東移，頓郊壇北，與齊人相對。其夜大雨震電，暴風拔木，平地水丈餘，齊軍晝夜坐立泥中，懸鬲以爨，而臺中及潮溝北水退路燥，官軍每得番易。甲寅，少霽，高祖命眾軍秣馬蓐食，遲明攻之。乙卯旦，自率帳內麾下出莫府山南，吳明徹、沈泰等眾軍首尾齊舉，縱兵大戰，侯安都自白下引兵橫出其後，齊師大潰，斬獲數千人，相蹂藉而死者不可勝計，生執徐嗣徽及其弟嗣宗，斬之以徇。追奔至于臨沂。其江乘、攝山、鍾山等諸軍相次克捷，虜蕭軌、東方老、王敬寶、李希光、裴英起等將帥凡四十六人。其軍士得竄至江者，縛荻筏以濟，中江而溺，流屍至京口，翳水彌岸。丁巳，眾軍出南州，燒賊舟艦。己未，斬劉歸義、徐嗣彥、傅野猪于建康市。是日解嚴。庚申，蕭軌、東方老、王敬寶、李希光、裴英起皆伏誅。高祖表解南徐州以授侯安都。

七月景子，詔授高祖中書監、司徒、揚州刺史，進爵為公，增邑并前五千戶，侍中、使持節、都督中外諸軍事、將軍、尚書令、班劒、鼓吹、甲仗竝如故，并給油幢皁輪車。是月侯瑱以江州入附。遣侯安都鎮上流，定南中諸郡。

八月癸卯，太府卿何敳、新州刺史華志各上玉璽一，高祖表以送臺，詔歸之高祖。是日詔高祖食安吉、武康二縣，合五千戶。九月壬寅，改年曰太平元年。進高祖位丞相、錄尚書事、鎮衛大將軍，改刺史為牧，進封義興郡公，侍中、司徒、都督、班劒、鼓吹、甲仗、皁輪車竝如故。丁未，中散大夫王彭牋稱今月五日平旦於御路見龍跡，自大社至象闕，亘三四里。庚申，詔追贈高祖考侍中、光祿大夫，加金章紫綬，封義興郡公，謚曰恭。十月甲戌，敕丞相自今入問訊，可施別榻以近扆坐。二年正月壬寅，天子朝萬國於太極東堂，加高祖班劒十人，并前三十人，餘如故。丁未，詔贈高祖兄道談散騎常侍、使持節、平北將軍、南兖州刺史、長城縣公，謚曰昭烈；弟休先侍中、使持節、驃騎將軍、南徐州刺史、武康縣侯，謚曰忠壯，食邑各二千戶。甲寅，遣兼侍中謁者僕射陸繕策拜長城縣夫人章氏為義興國夫人。丁卯，詔贈高祖祖侍中、太常卿，謚曰孝。追封高祖祖母許氏吳郡嘉興縣君，謚曰敬；妣張氏義興國太夫人，謚曰宣。

二月庚午，蕭勃舉兵，自廣州渡嶺，頓南康，遣其將歐陽頠、傅泰及其子孜為前軍，至于豫章，分屯要險，南江州刺史余孝頃起兵應勃，高祖命周文育、侯安都率眾討平之。

八月甲午，進高祖位太傅，加黃鉞，劒履上殿，入朝不趨，贊拜不名，并給羽葆鼓吹一部，其侍中、都督、祿尚書、鎮衛大將軍、揚州牧、義興郡公、班劒、甲仗、油幢皁輪車竝如故。景申，加高祖前後部羽葆鼓吹。

是時，湘州刺史王琳擁兵不應命，高祖遣周文育、侯安都率眾討之。

九月辛丑，詔曰：

肇昔元胎剖判，太素氤氳，崇建人皇，必憑洪宰。故賢哲之后，牧伯征于四方，神武之君，大監治乎萬國。又有一匡九合，渠門之賜以隆，戮帶圍溫，行宮之寵斯茂，時危所以貞固，運泰所以光熙，斯乃千載同風，百王不刊之道也。

太傅義興公，允文允武，迺聖迺神，固天生德，康濟黔首。昔在休期，早隆朝寄，遠踰滄海，大極交、越。皇運不造，書契未聞，中國其亡，兵凶緫至，哀哀噍類，譬彼窮牢，悠悠上天，莫云斯極。否終則泰，元輔應期，救此將崩，援茲已溺，乘舟履輂，架險浮深，經略中途，畢殲羣醜。洎乎石頭、姑熟，流髓履腸，一朝指撝，六合清晏。是用光昭下武，翼亮中都，雪三后之勍讎，夷三靈之巨慝。堯台禹佐，未始能階，殷相周師，固非云擬。重之以屯剥餘象，荊楚大崩，天地無心，乘輿委御，五胡荐食，競謀諸夏，八方基跱，莫有匡救，彊臣放命，黜我沖人，顧影於荼孺之魂，甘心於寗卿之辱。却桉下髻，求哀之路莫從，竊鈇逃責，容身之地無所。公神兵奄至，不日清澄，惟是孱蒙，再膺天錄。斯又巍巍蕩蕩，無德而稱焉。

加以仗茲忠義，屠彼祅逆，震部夷氛，稽山罷祲，番禺、蠡澤，北鄙西郊，殲厥凶徒，罄無遺種。斯則兆民之命，脩短所縣，率土之基，興亡是賴。於是刑禮兼訓，沿革有章，中外成平，遐邇寧一，用能使陽光合魄，曜象呈暉，棲閣遊庭，抱仁含信，宏勳該於厚地，大道格于玄天。羲、農、炎、昊以來，卷領垂衣之世，聖人濟物，未有如斯者也。

夫備物典策，桓、文是膺，助理陰陽，蕭、曹不讓，未有功高於㝢縣，而賞薄於伊、周，凡厥人祗，固懷延佇。寔由公謙撝自牧，降損為懷，嘉數遲回，永言增歎。豈可申茲雅尚，久廢朝猷，宜戒司勳，敬升鴻典。且重華大聖，媯滿惟賢，盛德之祀無忘，公侯之門必復。是以殷嘉亶甫，繼后稷之官，堯命羲和，纂重黎之位。況其本枝攸建，宜誓山河者乎？其進公位相國，揔百揆，封十郡為陳公，備九錫之禮，加璽紱、遠遊冠、綠綟綬，位在諸侯王上，其鎮衛大將軍、揚州牧如故。

策曰：

大哉乾元，資日月以貞觀，至哉坤元，憑山川以載物。故惟天為大，陟配者欽明，惟王建國，翼輔者齊聖。是以文、武之佐，磻磎蘊其玉璜，堯、舜之臣，榮河鏤其金版。況乎體得一之鴻姿，寧陽九之危厄，拯橫流於碣石，撲燎火於崑岑，驅馭於韋、彭，跨蹍於齊、晉，神功行而靡用，聖道運而無名者乎？今將授公典策，其敬聽朕命：

日者昊天不弔，鍾亂于我國家，網漏吞舟，彊胡內贔，茫茫宇宙，惵惵黎元，方足圓顱，萬不遺一，太清否亢，橋山之痛已深，大寶屯如，平陽之禍相繼。上宰膺運，康救兆民，鞠旅於滇池之南，揚旌於桂嶺之北，懸三光於已墜，謐四海於羣飛，屠猰窳於中原，斮鯨鯢於濛汜。蕩寧上國，光啟中興。此則公之大造於皇家者也。

旣而天未悔禍，夷醜荐臻，南夏崩騰，西京蕩覆，羣胡孔熾，藉亂乘間，推納藩枝，盜假神器，冢司昏橈，旁引寇讎，旣見貶於桐宮，方謀危於漢閣，皇運已殆，何殊贅旒，中國搖然，非徒如綫。公赫然投袂，匡救本朝，復莒齊都，平戎王室。朕所以還膺寶歷，重履宸居，挹建武之風猷，歌宣王之雅頌。此又公之再造於皇家者也。

公應務之初，登庸惟始，三川五嶺，莫不窺臨，銀洞珠宮，所在寧謐。孫、盧肇釁，越貊為災，番部阽危，勢將淪殄。公赤旗所指，祅壘洞開，白羽纔撝，兇徒粉潰。非其神武，久喪南藩。此又公之功也。

大同之末，邊政不脩，李賁狂迷，竊我交、愛，敢稱大號，驕恣甚於尉他，據有連州，雄豪熾於梁碩。公英謩雄筭，電掃風行，馳御樓船，直跨滄海，新昌、典澈，備履艱難，蘇歷、嘉寧，盡為京觀。三山獠洞，八角蠻陬，逖矣水寓之鄉，悠哉火山之國，馬援之所不屆，陶璜之所未聞，莫不懼我王靈，争朝邊候，歸賝天府，獻狀鴻臚。此又公之功也。

自寇虜陵江，宮闈幽辱。公枕戈嘗膽，提劒拊心，氣涌青霄，神飛紫闥。而番禺連率，本自諸夷，言得其朋，是懷同惡。公仗此忠誠，乘機勦定，執沛令而釁鼓，平新野而據鞍。此又公之功也。

世道初艱，方隅多難，勳門桀黠，作亂衡嶷，兵切池隍，眾兼夷獠。公以國盜邊警，知無不為，卹是同盟，誅其醜類，莫不魚驚鳥散，面縛頭懸。南土黔黎，重保蘇息。此又公之功也。

長驅嶺嶠，夢想京畿，緣道酋豪，遞為榛梗，路養渠率，全據大都，蓄聚逋逃，方謀阻亂，百樓不戰，雲梯之所未窺，萬弩齊張，高輣之所非敵。公龍驤虎步，嘯吒風雲，山靡堅城，野無彊陣，清祅氛於灨石，滅沴氣於雩都。此又公之功也。

遷仕凶慝，屯據大皋，乞活類馬騰之軍，流民多杜弢之眾，推鋒轉鬭，自北徂南，頻歲稽誅，寔惟勍虜。公坐揮三略，遙制六奇，義勇同心，貔貅騁力，雷奔電擊，谷靜山空，列郡無犬吠之驚，叢祠罷狐鳴之盜。此又公之功也。

王師討虜，次屆淪波，兵乏兼儲，士有飢色。公回麾蠡澤，積穀巴丘，億庾之詠斯豐，壺漿之迎是眾，軍民轉漕，曾無砥柱之難，艫舳相望，如運敖倉之府，犀渠貝胄，顧蔑雷霆，高艦層樓，仰捫霄漢，故使三軍勇銳，百戰無前，承此兵粮，遂殄兇逆。此又公之功也。

若夫英圖邁俗，義旅如雲，湓壘猜攜，用淹戎略。公志唯同獎，師克在和，鵠塞非虞，鴻門是會，若晉侯之誓白水，如蕭王之推赤心，屈禮交盟，人祇感咽，故能使舟師竝路，遠邇朋心。此又公之功也。

姑熟襟要，崤函阻憑，寇虜據其關梁，大盜負其扃鐍。公一校裁撝，三雄竝奮，左賢、右角，沙潰土崩，木甲殪於中原，氊裘赴於江水，他他藉藉，萬計千羣，鄂坂之隘斯開，夷庚之道無塞。此又公之功也。

義軍大眾，俱集帝京，逆豎兇徒，猶屯皇邑。若夫表裏山河，金湯嶮固，疏龍首以抗殿，揃華岳以為城，雜虜憑焉，彊兵自若。公回茲地軸，抗此天羅，曾不崇朝，俾無遺噍，軍容甚穆，國政方脩，物重睹於衣冠，民還瞻於禮樂，楚人滿道，爭睹於葉公，漢老銜悲，俱歡於司隸。此又公之功也。

內難初靜，諸侯出關，外郡傳烽，鮮卑犯塞，莫非且渠、當戶，中貴名王，冀馬迾於淮南，胡笳動於徐北。公舟師步甲，亘野橫江，殲厥羣羝，遂殫封狶，莫不絓木而止，戎車靡遺，遇濘而旋，歸驂盡殪。此又公之功也。

公克黜禍難，劬勞皇室，而孫寗之黨，翻啟狄心，伊、洛之閒，咸為虜戍，雖金陵佳氣，石壘天嚴，朝闇戎塵，夜喧胡鼓。公三籌旣畫，八陣斯張，裁舉靈鉢，亦抽金僕，咸俘醜類，悉反高墉，異季廣之皆誅，同龐元之盡赦。此又公之功也。

任約叛換，梟聲不悛，戎羯貪婪，狼心無改，穹廬氈幕，抵北闕而為營，烏孫天馬，指東都而成陣。公左甄右落，箕張翼舒，掃是攙槍，驅其獫狁，長狄之種埋於國門，椎髻之酋烹於軍市，投秦坑而盡沸，噎滍水而不流。此又公之功也。

一相居中，自折彝鼎，五湖小守，妄懷同惡。公夙駕兼道，衣製杖戈，玉斧將揮，金鉦且戒，祅酋震懾，遽請灰釘，爇櫬以表其含弘，焚書以安其反側。此又公之功也。

賊龕兇橫，陵虐具區，阻兵安忍，憑災怙亂，自古蟲言鳥跡，渾沌洪荒，凡或虔劉，未此殘酷。公雖宗居汝潁，世寓東南，育聖誕賢之鄉，含章挺生之地，眷言桑梓，公私憤切，卓爾英狀，丞規奉筭，戮此大憝，如烹小鮮。此又公之功也。

亂離永久，羣盜孔多，浙左兇渠，連兵構逆，豈止千兵、五校、白雀、黃龍而已哉！公以中軍無率，選是親賢，姦宼途窮，漼然冰泮，刑溏又作唐之所，文命動其大威，雷門之閒，句踐行其嚴戮，英規聖跡，異代同風。此又公之功也。

同姓有扈，頑兇不賓，憑藉宗盟，圖危社稷，觀兵匯澤，勢震京師，驅率南蠻，已為東帝。公論兵於廟堂之上，決勝於樽俎之閒，寇、賈、樊、滕，浮江下瀨，一朝揃撲，無待甸師，萬里澄清，非勞新息。此又公之功也。

豫章祅寇，依憑山澤，繕甲完聚，多歷歲時，結從連橫，爰洎交、廣。呂嘉旣獲，吳濞已摐，命我還師，征其不恪，連營盡拔，偽黨斯擒，曜聖武於匡山，回神旌於蠡浱。此又公之功也。

自八紘九野，瓜剖豆分，竊帝偷王，連州比縣。公武靈已暢，文德又宣，折簡馳書，風猷斯遠，至於蒼蒼浴日，杳杳無雷，北洎丈夫之鄉，南踰女子之國，莫不屈膝膜拜，求吏款關。此又公之功也。

京師禍亂，亟積寒暄，雙闕低昂，九門寥豁。寧秦宮之可顧？豈魯殿之猶存？五都簪弁，百僚卿士，胡服縵纓，咸為戎俗，高冠厚履，希復華風，宋微子麥穟之歌，周大夫黍離之歎，方之於斯，未足為悲矣。公求衣昧旦，𣅳食高舂，興構宮闈，具瞻遐邇，郊庠宗稷之典，六符十等之章，還聞太始之風流，重睹永平之遺事。此又公之功也。

公有濟天下之勳，重之以明德，凝神體道，合德符天，用百姓以為心，隨萬機而成務，恥一物非唐、虞之民，歸含靈於仁壽之域，上德不德，無為以為，夏長春生，顯仁藏用，忠信為寶，風雨弗𠎱，仁惠為墓，牛羊勿踐，功成治定，樂奏咸、雲，安上治民，禮兼文質，物色丘園，衣裾里巷，朝多君子，野無遺賢，菽粟同水火之饒，工商富猗頓之旅。是以天無蘊寶，地有呈祥，潏露卿雲，朝團曉映，山車澤馬，服馭登閑，旣景煥於圖書，方葳蕤於史諜。高勳踰於象緯，積德冠於嵩、華，固無德而稱者矣。

朕又聞之，前王宰世，茂賞尊賢，式樹藩長，揔征羣伯，二南崇絕，四履遐曠，泱泱表海，祚土維齊，巖巖泰山，俾侯于魯；抑又勤王反鄭，夾輔遷周，召伯之命斯隆，河陽之禮咸備；況復經營宇宙，寧唯斷鼇足之功，弘濟蒼生，非直鑿龍門之嶮；而疇庸報德，寂爾無聞，朕所以垂拱當宁，載懷慙悸者也。今授公相國，以南豫州之陳留、南丹陽、宣城，揚州之吳興、東陽、新安、新寧，南徐州之義興，江州之鄱陽、臨川十郡，封公為陳公。錫茲青土，苴以白茅，爰定爾邦，用建冢社。昔旦、奭分陝，俱為保師，晉、鄭諸侯，咸作卿士，兼其內外，禮實攸宜。今命使持節兼太尉王通授相國印綬、陳公璽紱。使持節兼司空王瑒授陳公茅土，金獸符第一至第五左，竹使符第一至第十。相國秩踰三鉉，任揔百司，位絕朝班，禮由事革。其以相國揔百揆，除錄尚書之號，上所假節侍中貂蟬、中書監印章、中外都督太傅印綬、義興公印策，其鎮衛大將軍、揚州牧如故。

又加公九錫，其敬聽後命：以公禮為楨榦，律等銜策，四維皆舉，八柄有章，是用錫公大輅、戎輅各一，玄牡二駟。以公賤寶崇穀，疏爵待農，室富京坻，民知榮辱，是用錫公衮冕之服，赤舄副焉。以公調理陰陽，爕諧風雅，三靈允降，萬國同和，是用錫公軒縣之樂，六佾之舞。以公宣導王猷，弘闡風教，光景所照，鞮象必通，是用錫公朱戶以居。以公抑揚清濁，襃德進賢，髦士盈朝，幽人虛谷，是用錫公納陛以登。以公嶷然廊廟，為世鎔範，折衝四表，臨御八荒，是用錫公武賁之士三百人。以公執茲明罰，期在刑措，象恭無赦，干紀必誅，是用錫公斧、鉞各一。以公英猷遠量，跨厲嵩溟，包一車書，括囊寰宇，是用錫公彤弓一、彤矢百、玈弓十、玈矢千。以公天經地義，貫徹幽明，春露秋霜，允恭粢盛，是用錫公秬鬯一卣，圭瓚副焉。陳國置丞相已下，一遵舊式。往欽哉！其恭循朕命，克相皇天，弘建邦家，允興洪業，以光我高祖之休命！

十月戊辰，進高祖爵為王，以揚州之會稽、臨海、永嘉、建安，南徐州之晉陵、信義，江州之尋陽、豫章、安成、廬陵并前為二十郡，益封陳國。其相國、揚州牧、鎮衛大將軍竝如故。又命陳王冕十有二旒，建天子旌旗，出警入蹕，乘金根車，駕六馬，備五時副車，置旄頭雲䍐，樂舞八佾，設鍾簴宮縣。王妃、王子、王女爵命之號，陳臺百官，一依舊典。

辛未，梁帝禪位于陳，詔曰：

五運更始，三正迭代，司牧黎庶，是屬聖賢，用能經緯乾理，彌綸區宇，大庇黔首，闡揚鴻烈。革晦以明，積代同軌，百王踵武，咸由此則。梁德湮微，禍亂荐發，太清云始，見困長蛇，承聖之季，又罹封豕。爰至天成，重竊神器，三光亟沈，七廟乏祀，含生已泯，鼎命斯墜，我武、元之祚，有如綴旒，靜惟屯剥，夕惕載懷。

相國陳王，有命自天，降神惟嶽，天地合德，晷曜齊明，拯社稷之橫流，提億兆之塗炭，東誅逆叛，北殲獯醜，威加四海，仁漸萬國，復張崩樂，重興絕禮，儒館聿脩，戎亭虛候，大功在舜，盛績惟禹，巍巍蕩蕩，無得而稱。來獻白環，豈直皇虞之世，入貢素雉，非止隆周之日。固以效珍川陸，表瑞煙雲，甘露醴泉，旦夕凝涌，嘉禾朱草，孳植郊甸。道昭於悠代，勳格於皇穹，明明上天，光華日月，革故著於玄象，代德彰於圖讖，獄訟有歸，謳歌爰適，天之歷數，寔有攸在。朕雖庸藐，闇於古昔，永稽崇替，為日已久，敢忘列代之遺典，人祇之至願乎。今便遜位別宮，敬禪于陳，一依唐、虞、宋、齊故事。

策曰：

咨爾陳王：惟昔上古，厥初生民，驪連、栗陸之前，容成、大庭之代，竝結繩寫鳥，杳冥慌忽，故靡得而詳焉。自羲、農、軒、昊之君，陶唐、有虞之主，或垂衣而御四海，或無為而子萬姓，居之如馭朽索，去之如脫敝屣。𢦷遇許由，便能捨帝，暫逢善卷，即以讓王。故知玄扈琁璣，非關尊貴，金根玉輅，示表君臨。及南觀河渚，東沈刻璧，精華旣竭，耄勤已倦，則抗首而笑，唯賢是與，䜎然作歌，簡能斯授，遺風餘烈，昭晰圖書。漢、魏因循，是為故實。宋、齊授受，又弘斯義。我高祖應期撫運，握樞御宇，三后重光，祖宗齊聖。及時屬陽九，封豕荐食，西都失馭，夷狄交侵，乃臮天成，輕弄龜鼎，惵惵黔首，若崩厥角，微微皇極，將甚綴旒。

惟王乃聖乃神，欽明文思，二儀竝運，四時合序，天錫智勇，人挺雄傑，珠庭日角，龍行武步，爰初投袂，日迺勤王，電掃番禺，雲撤彭蠡，揃其元惡，定我京畿。及王賀帝弘，𧵍茲冠屨，旣行伊、霍，用保沖人。震澤、稽陰，竝懷叛逆，獯羯醜虜，三亂皇都，裁命偏師，二邦自殄，薄伐獫狁，六戎盡殪。嶺南叛渙，湘、郢結連，賊帥旣擒，兇集傳首，用能百揆時序，四門充穆，無思不服，無遠不屆，上達穹昊，下漏深泉，蛟魚竝見，謳歌攸屬。況乎長彗橫天，已徵布新之兆，璧日斯旣，寔表更姓之符。是以始創義師，紫雲曜彩，肇惟尊主，黃龍負舟。楛矢素翬，梯山以至，白環玉玦，慕德而臻。若夫安國字萌，本因萬物之志，時乘御，辯良會樂推之心。七百無常期，皇王非一族，昔木德旣季，而傳祚于我有梁，天之歷數，允集明哲。式遵前典，廣詢羣議，王公卿尹，莫不攸屬，敬從人祇之願，授帝位于爾躬。四海困窮，天祿永終，王其允執厥中，軌儀前式，以副溥天之望！禋祀上帝，時膺大禮，永固洪業，豈不盛歟！

又璽書曰：

君子者自昭明德，達人者先天弗違，故能進退咸亨，動靜元吉。朕雖蒙寡，庶乎景行。何則？三才剖判，九有區分，情性相乖，亂離云起，是以建彼司牧，推乎聖賢，授受者任其時來，皇王者本非一族，人謀是與，屈己從萬物之心，天意斯歸，鞠躬奉百靈之命。謳歌所往，則攘袂以膺之，菁華已竭，乃褰裳而去之。昔在唐、虞，鑒于天道，舉其黎獻，授彼明哲，雖復質文殊軌，沿革不同，歷代因循，斯風靡朁。我大梁所以考庸太室，接禮貳宮，月正元日，受終文祖。但運不常夷，道無恒泰，山岳傾偃，河海沸騰，電目雷聲之禽，鉤爪鋸牙之獸，咀齧含生，不知紀極。二后英聖，相仍在天，六夷貪狡，争侵中國，縣王都帝，人懷干紀，一民尺土，皆非梁地。朕以不造，幼罹閔凶，仰憑衡佐，亟移年序。周成、漢惠，邈矣無階，惟是童蒙，必貽顛蹷。若使時無聖哲，世靡艱難，猶當高蹈於滄洲，自求於泰伯者矣。

惟王應期誕秀，開籙握圖，性道故其難聞，嘉庸已其被物，乾行同其燾覆，日御比其貞明，登承聖於復禹之功，樹鞠子於興周之業，滅陸渾於伊、洛，殲驪戎於鎬京，大小二震之驍徒，東南兩越之勍宼，遽行天討，無遺神策。於是祖述堯舜，憲章文武，大樂與天地同和，大禮與天地同節，鼓之以雷霆，潤之以風雨，仁霑葭葦，信及豚魚，殷牖斯空，夏臺虛設，民惟大畜，野有同人，升平頌平，無偏無黨，固以雲飛紫蓋，水躍黃龍，東伐西征，晻映川陸，榮光曖曖，已冒郊廛，甘露瀼瀼，亟流庭苑。車轍馬跡，誰不率從？蟠水流沙，誰不懷德？祥圖遠至，非唯赤伏之符，靈命昭然，何止黃星之氣。海口河目，賢聖之表旣彰，握旄執鉞，君人之狀斯偉。且自攝提無紀，孟陬殄滅，枉矢宵飛，天弧曉映，久矣夷羊之在牧，時哉蛟龍之出泉。革運之兆咸徵，惟新之符竝集，朕所以欽若勛、華，屢回星琯。昔者木運斯盡，予高祖受焉。今歷去炎精，神歸樞紐，敬以火德，傳于爾陳。遠鑒前王，近謀羣辟，明靈有悅，率土同心。今遣使持節兼太保侍中尚書左僕射平樂亭侯王通，兼太尉司徒左長史王瑒奉皇帝璽綬。受終之禮，一依唐、虞故事。王其時陟元后，寧育兆民，光闡洪猷，以承昊天之休命！

是日梁帝遜于別宮。高祖謙讓再三，羣臣固請，乃許。

「典澈」或本作「曲澈」，前有「典澈湖」亦同，皆疑。

## 陳書‧卷二 本紀第二 高祖下

永定元年冬十月乙亥，高祖即皇帝位于南郊，柴燎告天曰：「皇帝臣霸先，敢用玄牡昭告于皇皇后帝：梁氏以圯剥荐臻，歷運有極，欽若天應，以命于霸先。夫肇有烝民，乃樹司牧，選賢與能，未常厥姓。放勛、重華之世，咸無意於受終，當塗、典午之君，雖有心於揖讓，皆以英才處萬乘，高勳御四海，故能大庇黔首，光宅區縣。有梁末運，仍葉遘屯，獯醜憑陵，久移神器，承聖在外，非能祀夏，天未悔禍，復罹寇逆，嫡嗣廢黜，宗枝僭詐，天地蕩覆，紀綱泯絕。霸先爰初投袂，大拯橫流，重舉義兵，實戡多難，廢王立帝，寔有厥功，安國定社，用盡其力。是謂小康，方期大道。旣而煙雲表色，日月呈瑞，緯聚東井，龍見譙邦，除舊布新，旣彰玄象，遷虞事夏，且恊謳訟，九域八荒，同布衷款，百神羣祀，皆有誠願。梁帝高謝萬邦，授以大寶，霸先自惟菲薄，讓德不嗣，至于再三，辭弗獲許。僉以百姓須主，萬機難曠，皇靈眷命，非可謙拒。畏天之威，用膺嘉祚，永言夙志，能無慙德。敬簡元辰，升壇受禪，告類上帝，用答民心，永保于我有陳。惟明靈是饗！」先是氛霧，晝夜晦冥，至于是日，景氣清晏，識者知有天道焉。禮畢，輿駕還宮，臨太極前殿。  

詔曰：「五德更運，帝王所以御天，三正相因，夏、殷所以宰世，雖色分辭翰，時異文質，揖讓征伐，迄用參差，而育德振民，義歸一揆。朕以寡昧，時屬艱危，國步屢屯，天維三絕，肆勤先后，拯厥橫流，藉將帥之功，兼猛士之力，一匡天下，再造黔黎。梁氏以天祿永終，曆數攸在，遵與能之典，集大命于朕躬。顧惟菲德，辭不獲亮，式從天睠，俯協民心，受終文祖，升禋上帝，繼迹百王，君臨萬宇，若涉川水，罔知攸濟。寶業初建，皇祚惟新，思俾惠澤，覃被億兆。可大赦天下，改梁太平二年為永定元年。賜民爵二級，文武二等。鰥寡孤獨不能自存者人穀五斛。逋租宿債，皆勿復收。其有犯鄉里清議贓汙淫盜者，皆洗除先注，與之更始。長徒敕繫，特皆原之。亡官失爵，禁錮奪勞，一依舊典。」又詔曰：「禮陳杞、宋，詩詠二客，弗臣之重，歷代斯敦。梁氏欽若人祇，憲章在昔，濟河沈璧，高謝萬邦，茅賦所加，宜遵舊典。其以江陰郡奉梁主為江陰王，行梁正朔，車旗服色，一依前準，宮館資待，務盡優隆。」又詔梁皇太后為江陰國太妃，皇后為江陰國妃。又詔百司依位攝職。

景子，輿駕幸鍾山祠蔣帝廟。戊寅，輿駕幸華林園，親覽詞訟，臨赦囚徒。己卯，分遣大使宣勞四方，下璽書勑州郡曰：「夫四王革代，商、周所以應天，五勝相推，軒、羲所以當運。梁德不造，喪亂積年，東夏崩騰，西都蕩覆。蕭勃干紀，非唯趙倫，侯景滔天，踰於劉載。貞陽反篡，賊約連兵，江左累屬於鮮卑，金陵久非於梁國。有自氤氳混沌之世，龍圖鳳紀之前，東漢興平之初，西朝永嘉之亂，天下分崩，未有若於梁朝者也。朕以虛薄，屬當興運，自昔登庸，首清諸越，徐門浪泊，靡不征行，浮海乘山，所在戡定。冒愬風塵，騁馳師旅，六延梁祀，十翦彊寇，豈曰人謀，皆由天啟。梁氏以天祿斯改，期運永終，欽若唐、虞，推其鼎玉，朕東西退讓，拜手陳辭，避舜子於箕山之陽，求支伯於滄洲之野，而公卿敦逼，率土翹惶，天命難稽，遂享嘉祚。今月乙亥，升禮太壇，言念遷坰，但有慙德。自梁氏將末，頻月亢陽，火運斯終，秋霖奄降。翌日成禮，圓丘宿設，埃雲晚霽，星象夜張。朝景重輪，泫三危之膏露，晨光合璧，帶五色之卿雲。顧惟寡薄，彌慙休祉，昧旦丕顯，方思至治。卿等擁旄方岳，相任股肱，剖符名守，方寄恤隱。王曆惟新，念有欣慶，想深求民瘼，務在廉平，愛惠以撫孤貧，威刑以禦彊猾。若有雚蒲之盜，或犯戎商，山谷之酋，擅彊幽險，皆從肆赦，咸使知聞。如或迷途，俾在無貸。今遣使人具宣往旨，念思善政，副此虛懷。」

庚辰，詔出佛牙於杜姥宅，集四部設無遮大會，高祖親出闕前禮拜。初，齊故僧統法獻於烏纏國得之，常在定林上寺，梁天監末，為攝山慶雲寺沙門慧興保藏，慧興將終，以屬弟慧志，承聖末，慧志密送于高祖，至是乃出。

辛巳，追尊皇考曰景皇帝，廟號太祖；皇妣董太夫人曰安皇后。追謚前夫人錢氏號為昭皇后，世子克為孝懷太子。立夫人章氏為皇后。癸未，尊景帝陵曰瑞陵，昭皇后陵曰嘉陵，依梁初園陵故事。立刪定郎，治定律令。戊子，遷景皇帝神主祔于太廟。辛卯，以中權將軍、開府儀同三司、丹陽尹王沖為左光祿大夫。癸巳，追贈皇兄梁故散騎常侍、平北將軍、兖州刺史長城縣公道譚驃騎大將軍、太尉，封始興郡王；弟梁故侍中、驃騎將軍、南徐州刺史武康縣侯休先車騎大將軍、司徒，封南康郡王。

是月，西討都督周文育、侯安都於郢州敗績，囚于王琳。

十一月景申，詔曰：「東都齊國，義乃親賢，西漢城陽，事兼功烈。散騎常侍、使持節、都督會稽等十郡諸軍事、宣毅將軍、會稽太守長城縣侯蒨，學尚清優，神㝢凝正，文參禮樂，武定妖氛，心力謀猷，為家治國，擁旄作守，朞月有成，辟彼關河，功踰蕭、寇，雚蒲之盜，自反耕農，篁竹之豪，用稟聲朔。朕以虛寡，屬當興運，提彼三尺，賓于四門，王業艱難，賴乎此子，宜隆上爵，稱是元功。可封臨川郡王，邑二千戶。兄子梁中書侍郎頊襲封始興王，弟子梁中書侍郎曇朗襲封南康王，禮秩一同正王。」己亥，甘露降于鍾山松林，彌滿巖谷。庚子，開善寺沙門採之以獻，勑頒賜羣臣。景辰，以鎮西將軍、南豫州刺史徐度為鎮右將軍、領軍將軍。庚申，京師大火。

十二月庚辰，皇后謁太廟。

二年春正月乙未，詔曰：「夫設官分職，因事重輕，羽儀車馬，隨時隆替，晉之五校，鳴笳啟途，漢之九卿，傳呼竝迾，虞官夏禮，豈曰同科，殷朴周文，固無恒格。朕膺茲寶歷，代是天工，留念官方，庶允時衷。梁天監中，左右驍騎領朱衣直閤，竝給儀從，北徐州刺史昌義之初首為此職。亂離歲久，朝典不存，後生年少，希聞舊則。今去左右驍騎，宜通文武，文官則用腹心，武官則用功臣，所給儀從，同太子二衛率。此外眾官，尚書詳為條制。」

車騎將軍、開府儀同三司侯瑱進位司空，中權將軍、開府儀同三司、新除左光祿大夫王沖為太子少傅。左衛將軍徐世譜為護軍將軍，南兖州刺史吳明徹進號安南將軍，衡州刺史歐陽頠進號鎮南將軍。

辛丑，輿駕親祠南郊。詔曰：「朕受命君臨，初移星琯，孟陬嘉月，備禮泰壇，景候昭華，人祇允慶，思令億兆，咸與惟新。且往代祅氛，于今猶梗，軍機未息，徵賦咸繁，事不獲已，久知下弊，言念黔黎，無忘寢食。夫罪無輕重，已發覺未發覺，在今昧爽以前，皆赦除之。西寇自王琳以下，竝許返迷，一無所問。近所募義軍，本擬西寇，竝宜解遣，留家附業。晚訂軍資未送者竝停，元年軍粮逋餘者原其半。州郡縣軍戍竝不得輒遣使民閒，務存優養。若有侵擾，嚴為法制。」乙巳，輿駕親祠北郊。甲辰，振遠將軍、梁州刺史張立表稱去乙亥歲八月，丹徒、蘭陵二縣界遺山側，一旦因濤水涌生，沙漲，周旋千餘頃，竝膏腴，堪墾植。戊午，輿駕親祠明堂。

二月壬申，南豫州刺史沈泰奔于齊。辛卯，詔車騎將軍、司空侯瑱揔督水步眾軍，以遏齊寇。

三月甲午，詔曰：「罰不及嗣，自古通典，罪疑惟輕，布在方策。沈泰反覆無行，遐邇所知，昔有微功，仍荷朝寄，剖符名郡，推轂累藩，漢口班師，還居方岳，良田有逾於四百，食客不止於三千，富貴顯榮，政當如此。鬼害其盈，天奪之魄，無故猖狂，自投獯醜。雖復知人則哲，惟帝其難，光武有蔽於龐萌，魏武不知於于禁，但令朝廷無我負人。其部曲妻兒各令復業，所在及軍人若有恐脅侵掠者，皆以劫論。若有男女口為人所藏，竝許詣臺申訴。若樂隨臨川王及節將立效者，悉皆聽許。」乙卯，高祖幸後堂聽訟，還於橋上觀山水，賦詩示羣臣。是月，王琳立梁永嘉王蕭莊于郢州。

夏四月甲子，輿駕親祠太廟。乙丑，江陰王薨，詔遣太宰弔祭，司空監護喪事，凶禮所須，隨由備辦。以梁武林侯蕭諮息季卿嗣為江陰王。景寅，輿駕幸石頭，餞司空侯瑱。戊辰，重雲殿東鴟尾有紫煙屬天。五月乙未，京師地震。癸丑，齊廣陵南城主張顯和、長史張僧那各率其所部入附。辛酉，輿駕幸大莊嚴寺捨身。壬戌，羣臣表請還宮。

六月己巳，詔司空侯瑱、領軍將軍徐度率舟師為前軍，以討王琳。

秋七月戊戌，輿駕幸石頭，親送瑱等。己亥，江州刺史周迪擒王琳將李孝欽、樊猛、余孝頃于工塘。甲辰，遣吏部尚書謝哲諭王琳。甲寅，嘉禾一穗六岐生五城。初，侯景之平也，火焚太極殿，承聖中議欲營之，獨闕一柱，至是有樟木大十八圍，長四丈五尺，流泊陶家後渚，監軍鄒子度以聞。詔中書令沈眾兼起部尚書，少府卿蔡儔兼將作大匠，起太極殿。

八月景寅，以廣梁郡為陳留郡。辛未，詔臨川王蒨西討，以舟師五萬發自京師，輿駕幸冶城寺親送焉。前開府儀同三司、南豫州刺史周文育，前鎮北將軍、南徐州刺史、新除開府儀同三司侯安都等於王琳所逃歸，自劾廷尉，即日引見，竝宥之。戊寅，詔復文育等本官。壬午，追封皇子立為豫章王，謚曰獻；權為長沙王，謚曰思；長女為永世公主，謚曰懿。謝哲反命，王琳請還鎮湘川，詔追眾軍緩其伐。癸未，西討眾軍至自大雷。丁亥，以信威將軍、江州刺史周迪為開府儀同三司，進號平南將軍。改南徐州所領南蘭陵郡復為東海郡。

冬十月庚午，遣鎮南將軍、開府儀同三司周文育都督眾軍出豫章，討余孝勱。乙亥，輿駕幸莊嚴寺，發金光明經題。丁酉，以仁威將軍、高州刺史黃法𣰋為開府儀同三司，進號鎮南將軍。甲寅，太極殿成，匠各給復。

十二月庚申，侍中、安東將軍臨川王蒨率百僚朝前殿，拜上牛酒。甲子，輿駕幸大莊嚴寺，設無㝵大會，捨乘輿法物。羣臣備法駕奉迎，即日輿駕還宮。景寅，高祖於太極殿東堂宴羣臣，設金石之樂，以路寢告成也。壬申，割吳郡鹽官、海鹽、前京三縣置海寧郡，屬揚州。以安成所部廣興六洞置安樂郡。景戌，以寧遠將軍、北江州刺史熊曇朗為開府儀同三司，進號平西將軍。丁亥，詔曰：「梁時舊仕，亂離播越，始還朝廷，多未銓序。又起兵已來，軍勳甚眾。選曹即條文武簿及節將應九流者，量其所擬。」於是隨材擢用者五十餘人。

三年春正月己丑，青龍見于東方。丁酉，以鎮南將軍、廣州刺史歐陽頠即本號開府儀同三司。是夜大雪，及旦，太極殿前有龍跡見。甲午，廣州刺史歐陽頠表稱白龍見于州江南岸，長數十丈，大可八九圍，歷州城西道入天井崗。仙人見于羅浮山寺小石樓，長三丈所，通身潔白，衣服楚麗。辛丑，詔曰：「南康、始興王諸妹，已有封爵，依禮止是藩主。此二王者，有殊恒情，宜隆禮數。諸主儀秩及尚主，可竝同皇女。」戊申，詔臨川王蒨省揚、徐二州辭訟。

二月辛酉，以平西將軍、桂州刺史淳于量為開府儀同三司，進號鎮西大將軍。壬午，司空侯瑱督眾軍自江入合州，焚齊舟艦。

三月景申，侯瑱至自合肥，眾軍獻捷。

夏閏四月庚寅，詔曰：「開廩賑絕，育民之大惠，巡方恤患，前王之令典。朕當斯季俗，膺此樂推，君德未孚，民瘼猶甚，重茲多壘，彌疚納隍。良由四聰弗遠，千里功應。博施之仁，何其或爽？殘弊之軌，致此未康。吳州、縉州去歲蝗旱，郢田雖呪，鄭渠終涸，室靡盈積之望，家有填壑之嗟。百姓不足，兆民何賴？近已遣中書舍人江德藻銜命東陽，與令長二千石問民疾苦，仍以入臺倉見米分恤。雖德非旣飽，庶微慰阻飢。」甲午，詔依前代置西省學士，兼以伎術者預焉。丁酉，遣鎮北將軍徐度率眾城南晥口。是時久不雨，景午，輿駕幸鍾山祠蔣帝廟，是日降雨，迄于月晦。

五月景辰朔，日有食之，有司奏：舊儀，御前殿，服朱紗袍、通天冠。詔曰：「此乃前代承用，意有未同。合朔仰助太陽，宜備衮冕之服。自今已去，永可為准。」景寅，扶南國遣使獻方物。乙酉，北江州刺史熊曇朗殺都督周文育于軍，舉兵反。王琳遣其將常眾愛、曹慶率兵援余孝勱。

六月戊子，儀同侯安都敗眾愛等於左里，獲琳從弟襲、主帥羊暕等三十餘人，眾愛遁走，庚寅，廬山民斬之，傳首京師。甲午，眾師凱歸。詔曰：「曇朗噬逆，罪不容誅，分命眾軍，仍事掩討，方加梟磔，以明刑憲。」徵臨川王蒨往晥口置城柵，以錢道戢守焉。丁酉，高祖不豫，遣兼太宰、尚書左僕射王通以疾告太廟，兼太宰、中書令謝哲告大社、南北郊。辛丑，高祖疾小瘳。故司空周文育之柩至自建昌。壬寅，高祖素服哭于東堂，哀甚。癸卯，高祖臨訊獄省訟。是夜，熒惑在天尊。高祖疾又甚。景午，崩于璿璣殿，時年五十七。遺詔追臨川王蒨入纂。甲寅，大行皇帝遷殯于太極殿西階。

秋八月甲午，羣臣上謚曰武皇帝，廟號高祖。景申，葬萬安陵。

高祖智以綏物，武以寧亂，英謀獨運，人皆莫及，故能征伐四克，靜難夷凶。至升大麓之日，居阿衡之任，恒崇寬政，愛育為本。有須發調軍儲，皆出於事不可息。加以儉素自率，常膳不過數品，私饗曲宴，皆瓦器蚌盤，肴核庶羞，裁令充足而已，不為虛費。初平侯景，及立紹泰，子女玉帛，皆班將士。其充闈房者，衣不重綵，飾無金翠，哥鍾女樂，不列於前。及乎踐祚，彌厲恭儉。故隆功茂德，光有天下焉。

陳吏部尚書姚察曰：高祖英略大度，應變無方，蓋漢高、魏武之亞矣。及西都盪覆，誠貫天人。王僧辯闕伊尹之才，空結桐宮之憤，貞陽假秦兵之送，不思穆嬴之泣。高祖乃蹈玄機而撫末運，乘勢隙而拯橫流，王迹所基，始自於此，何至戡黎升陑之捷而已焉。故於慎徽時序之世，變聲改物之辰，兆庶歸以謳歌，炎靈去如釋負，方之前代，何其美乎！

## 陳書‧卷三 本紀第三 世祖

世祖文皇帝諱蒨，字子華，始興昭烈王長子也。少沈敏有識量，美容儀，留意經史，舉動方雅，造次必遵禮法。高祖甚愛之，常稱「此兒吾宗之英秀也」。梁太清初，夢兩日鬭，一大一小，大者光滅墜地，色正黃，其大如斗，世祖因三分取一而懷之。侯景之亂，鄉人多依山湖宼抄，世祖獨保家無所犯。時亂日甚，乃避地臨安。及高祖舉義兵，侯景遣使收世祖及衡陽獻王，世祖乃密袖小刀，冀因入見而害景，至便屬吏，故其事不行。高祖大軍圍石頭，景欲加害者數矣，會景敗，世祖乃得出赴高祖營。  

起家為吳興太守。時宣城劫帥紀機、郝仲等各聚眾千餘人，侵暴郡境，世祖討平之。承聖二年，授信武將軍，監南徐州。三年，高祖北征廣陵，使世祖為前軍，每戰克捷。

高祖之將討王僧辯也，先召世祖與謀。時僧辯女婿杜龕據吳興，兵眾甚盛，高祖密令世祖還長城，立柵以備龕。世祖收兵纔數百人，戰備又少，龕遣其將杜泰領精兵五千，乘虛奄至，將士相視失色，而世祖言笑自若，部分益明，於是眾心乃定。泰知柵內人少，日夜苦攻，世祖激厲將士，身當矢石，相持數旬，泰乃退走。及高祖遣周文育率兵討龕，世祖與并軍往吳興。時龕兵尚眾，斷據衝要，水步連陣相結，世祖命將軍劉澄、蔣元舉率眾攻龕，龕軍大敗，窘急，因請降。

東揚州刺史張彪起兵圍臨海太守王懷振，懷振遣使求救，世祖與周文育輕兵往會稽以掩彪。後彪將沈泰開門納世祖，世祖盡收其部曲家累，彪至，又破走，若邪村民斬彪，傳其首。以功授持節、都督會稽等十郡諸軍事、宣毅將軍、會稽太守。山越深險，皆不賓附，世祖分命討擊，悉平之，威惠大振。

高祖受禪，立為臨川郡王，邑二千戶，拜侍中、安東將軍。及周文育、侯安都敗於沌口，高祖詔世祖入衛，軍儲戎備，皆以委焉。尋命率兵城南晥。

永定三年六月景午，高祖崩，遺詔徵世祖入纂。甲寅，至自南晥，入居中書省。皇后令曰：「昊天不弔，上玄降禍。大行皇帝奄捐萬國，率土哀號，普天如喪，窮酷煩冤，無所迨及。諸孤藐爾，反國無期，須立長主，以寧寓縣。侍中、安東將軍、臨川王蒨，體自景皇，屬惟猶子，建殊功於牧野，敷盛業於戡黎，納麓時敘之辰，負扆乘機之日，竝佐時雍，是同草創，祧祏所繫，遐邇宅心，宜奉大宗，嗣膺寶錄，使七廟有奉，兆民寧晏。未亡人假延餘息，嬰此百罹，尋繹纏綿，興言感絕。」世祖固讓，至于再三，羣公卿士固請，其日即皇帝位於太極前殿。詔曰：「上天降禍，奄集邦家，大行皇帝背離萬國，率土崩心，若喪考妣。龍圖寶曆，眇屬朕躬，運鍾擾攘，事切機務，南面須主，西讓禮輕，今便式膺景命，光宅四海。可大赦天下，罪無輕重，悉皆蕩滌。逋租宿債，吏民𠌤負，可勿復收。文武內外，量加爵敘。孝悌力田為父後者，賜爵一級。庶祇畏在心，公卿畢力，勝殘去殺，無待百年。興言號哽，深增慟絕。」又詔州郡悉停奔赴。

秋七月景辰，尊皇后為皇太后。己未，以鎮南將軍、開府儀同三司、廣州刺史歐陽頠進號征南將軍，平南將軍、開府儀同三司周迪進號鎮南將軍，平南將軍、開府儀同三司、高州刺史黃法𣰋進號安南將軍。庚申，以鎮南大將軍、開府儀同三司、桂州刺史淳于量進號征南大將軍。辛酉，以侍中、車騎將軍、司空侯瑱為太尉，鎮西將軍、開府儀同三司、南豫州刺史侯安都為司空，侍中、中權將軍、開府儀同三司王沖為特進、左光祿大夫，鎮北將軍、南徐州刺史徐度為侍中、中撫軍將軍、開府儀同三司。壬戌，以侍中、護軍將軍徐世譜為特進、安右將軍；侍中、忠武將軍杜稜為領軍將軍。乙丑，重雲殿災。

八月癸巳，以平北將軍、南徐州刺史留異為安南將軍、縉州刺史，平南將軍、北江州刺史魯悉達進號安左將軍。庚戌，封皇子伯茂為始興王，奉昭烈王後。徙封始興嗣王頊為安成王。

九月辛酉，立皇子伯宗為皇太子，王公以下賜帛各有差。乙亥，立妃沈氏為皇后。

冬十一月乙卯，王琳寇大雷，詔遣太尉侯瑱、司空侯安都、儀同徐度率眾以禦之。

天嘉元年春正月癸丑，詔曰：「朕以寡昧，嗣纂洪業，哀惸在疚，治道弗昭，仰惟前德，幽顯遐暢，恭己不言，庶幾無改。雖宏圖懋軌，日月方弘，而清廟廓然，聖靈浸遠，感尋永往，瞻言罔極。今四象運周，三元告獻，華夷胥洎，玉帛駿奔，思覃遺澤，播之億兆。其大赦天下。改永定四年為天嘉元年。鰥寡孤獨不能自存立者，賜穀人五斛。孝悌力田殊行異等，加爵一級。甲寅，分遣使者宣勞四方。辛酉，輿駕親祠南郊，詔曰：「朕式饗上玄，虔奉牲玉，高禋禮畢，誠敬兼弘。且陰霾浹辰，褰霽在日，雲物韶朗，風景清和，慶動人祗，忭流庶俗，思俾黎元，同此多祐。可賜民爵一級。」辛未，輿駕親祠北郊。日有冠。

二月辛卯，老人星見。乙未，高州刺史紀機自軍叛還宣城，據郡以應王琳，涇令賀當遷討平之。景申，太尉侯瑱敗王琳于梁山，敗齊兵于博望，生摛齊將劉伯球，盡收其資儲船艦，俘馘以萬計，王琳及其主蕭莊奔于齊。

戊戌，詔曰：「夫五運遞來，三靈眷命，皇王因之改創，殷、周所以樂推。朕統曆承基，丕隆鼎運，期理攸屬，數祚斯在，豈僥倖所至，寧卜祝可求。故知神器之重，必在符命。是以逐鹿貽譏，断蛇定業，亂臣賊子，異世同尤。王琳識暗挈瓶，智慙衛足，干紀亂常，自貽顛沛，而縉紳君子，多被縶維，雖涇渭合流，蘭鮑同肆，求之厥理，或有脅從。今九罭旣設，八紘斯掩，天網恢恢，吞舟是漏。至如伏波遊說，永作漢蕃，延壽脫歸，終為魏守，器改秦、虞，材通晉、楚，行藏用捨，亦豈有恒，宜加寬仁，以彰雷作。其衣冠士族，預在凶黨，悉皆原宥；將帥戰兵，亦同拜眚，並隨才銓引，庶收力用。」又詔師旅以來，將士死王事者，並加贈謚。己亥，詔曰：「日者凶渠肆虐，眾軍進討，舟艦輸積，權倩民丁，師出經時，役勞日久。今氣祲廓清，宜有甄被。可蠲復丁身。夫妻三年，於役不幸者，復其妻子。庚子，分遣使者賷璽書宣勞四方。乙巳，遣太尉侯瑱鎮湓城。庚戌，以高祖第六子昌為驃騎將軍、湘州牧，立為衡陽王。

三月景辰，詔曰：「自喪亂以來，十有餘載，編戶凋亡，萬不遺一，中原氓庶，蓋云無幾。頃者寇難仍接，筭斂繁多，且興師已來，千金日費，府藏虛竭，杼軸歲空。近所置軍資，本充戎備，今元惡克殄，八表已康，兵戈靜戢，息肩方在，思俾餘黎，陶此寬賦，今歲軍糧通減三分之一。尚書申下四方，稱朕哀矜之意。守宰明加勸課，務急農桑，庶鼓腹含哺，復在茲日。」蕭莊所署郢州刺史孫瑒舉州內附。丁巳，江州刺史周迪平南中，斬賊率熊曇朗，傳首京師。先是，齊軍守魯山城，戊午，齊軍弃城走，詔南豫州刺史程靈洗守之。甲子，分荊州之天門、義陽、南平，郢州之武陵四郡，置武州。其刺史督沅州，領武陵太守，治武陵郡。其都尉所部六縣為沅州。別置通寧郡，以刺史領太守，治都尉城，省舊都尉。以安南將軍、南兖州刺史、新除右衛將軍吳明徹為安西將軍、武州刺史，偽郢州刺史孫瑒為安南將軍、湘州刺史。景子，衡陽王昌薨。丁丑，詔曰：「蕭莊偽署文武官屬還朝者，量加錄序。」

夏四月丁亥，立皇子伯信為衡陽王，奉獻王後。乙未，以安南將軍荀朗為安北將軍、合州刺史。

五月乙卯，改桂陽之汝城縣為盧陽郡。分衡州之始興、安遠二郡，置東衡州。

六月辛巳，改謚皇祖妣景安皇后曰景文皇后。壬辰，詔曰：「梁孝元遭離多難，靈櫬播越，朕昔經北面，有異常倫，遣使迎接，以次近路。江寧旣是舊塋，宜即安卜，車旗禮章，悉用梁典，依魏葬漢獻帝故事。」甲午，追策故始興昭烈王妃曰孝妃。丁酉，以開府儀同三司徐度為侍中、中軍將軍。辛丑，國哀周忌，上臨于太極前殿，百僚陪哭。赦京師殊死已下。是月，葬梁元帝於江寧。

秋七月甲寅，詔曰：「朕以眇身，屬當大寶，負荷至重，憂責實深，而庶績未康，胥怨猶結，佇咨賢良，發於夢想，每有一言入聽，片善可求，何嘗不襃獎抽揚，緘書紳帶。而傅巖虛往，穹谷尚淹，蒲幣空陳，旌弓不至。豈當有乖則哲，使草澤遺才？將時運澆流，今不逮古？側食長懷，寢興增歎。新安太守陸山才有啟，薦梁前征西從事中郎蕭策，梁前尚書中兵郎王暹，竝世胄清華，羽儀著族，或文史足用，或孝德可稱，竝宜登之朝序，擢以不次。王公已下，其各進舉賢良，申薦淪屈，庶眾才必萃，大厦可成，使棫樸載哥，由庚在詠。」乙卯，詔曰：「自頃喪亂，編戶播遷，言念餘黎，良可哀惕。其亡鄉失土，逐食流移者，今年內隨其適樂，來歲不問僑舊，悉令著籍，同土斷之例。」景辰，立皇子伯山為鄱陽王。

八月庚辰，老人星見。壬午，詔曰：「菽粟之貴，重於珠玉。自頃寇戎，游手者眾，民失分地之業，士有佩犢之譏。朕哀矜黔庶，念康弊俗，思俾阻饑，方存富教。麥之為用，要切斯甚，今九秋在節，萬實可收，其班宣遠近，竝令播種。守宰親臨勸課，務使及時。其有尤貧，量給種子。」癸未，世祖臨景陽殿聽訟。戊子，詔曰：「汙鐏土鼓，誠則難追，畫卵彫薪，或可易革。梁氏末運，奢麗已甚，芻豢厭於胥史，哥鍾列於管庫，土木被朱丹之采，車馬飾金玉之珍，逐欲澆流，遷訛遂遠。朕自諸生，頗為內足，而家敦朴素，室靡浮華，觀覽時俗，常所扼腕。今妄假時乘，臨馭區極，屬當淪季，思聞治道，菲食卑宮，自安儉陋，俾茲薄俗，獲反淳風。維雕鏤淫飾，非兵器及國容所須，金銀珠玉，衣服雜玩，悉皆禁斷。」甲午，周將賀若敦率馬步一萬，奄至武陵，武州刺史吳明徹不能拒，引軍還巴陵。丁酉，上幸正陽堂閱武。

九月癸丑，彗星見。乙卯，周將獨孤盛領水軍將趣巴、湘，與賀若敦水陸俱進，太尉侯瑱自尋陽往禦之。辛酉，遣儀同徐度率眾會瑱于巴丘。景子，太白晝見。丁丑，詔侯瑱眾軍進討巴、湘。

十月癸巳，侯瑱襲破獨孤盛於楊葉洲，盡獲其船艦，盛收兵登岸，築城以保之。丁酉，詔司空侯安都率眾會侯瑱南討。

十二月乙未，詔曰：「古者春夏二氣，不決重罪。蓋以陽和布澤，天秩是弘，寬網眘刑，義符含育，前王所以則天象地，立法垂訓者也。朕屬當澆季，思求民瘼，哀矜惻隱，念甚納隍，常欲式遵舊軌，用長風化。自今孟春訖于夏首，罪人大辟事已款者，宜且申停。」己亥，周巴陵城主尉遅憲降，遣巴州刺史侯安鼎守之。庚子，獨孤盛將餘眾自楊葉洲潛遁。

二年春正月庚戌，大赦天下。以雲麾將軍、晉陵太守杜稜為侍中、領軍將軍。辛亥，以始興王伯茂為宣惠將軍、揚州刺史。乙卯，合州刺史裴景徽奔于齊。辛未，周湘州城主殷亮降，湘州平。

二月景戌，以太尉侯瑱為車騎將軍、湘州刺史。庚寅，曲赦湘州諸郡。

三月乙卯，太尉、車騎將軍、湘州刺史侯瑱薨。丁丑，以鎮東將軍、會稽太守徐度為鎮南將軍、湘州刺史。

夏四月，分荊州之南平、宜都、羅、河東四郡，置南荊州，鎮河東郡。以安西將軍、武州刺史吳明徹為南荊州刺史。庚寅，以安左將軍魯悉達為安南將軍、吳州刺史。辛卯，老人星見。

秋七月景午，周將賀若敦自拔遁歸，人畜死者十七八。武陵、天門、南平、義陽、河東、宜都郡悉平。

九月甲寅，詔曰：「姬業方闡，望載渭濱，漢曆旣融，道通圯上。若乃摛精辰宿，降靈惟岳，風雲有感，夢寐是求，斯固舟楫鹽梅，遞相表裏，長世建國，罔或不然。至於銘德太常，從祀清廟，以貽厥後來，垂諸不朽者也。前皇經濟區宇，裁成品物，靈貺式甄，光膺寶命，雖謩明濬發，幽顯協從，亦文武賢能，翼宣王業。故大司馬、驃騎大將軍瑱，故司空文育，故平北將軍、開府儀同三司僧明，故中護軍穎，故領軍將軍擬，或締構艱難，經綸夷險；或摧鋒冒刃，殉義遺生；或宣哲協規，綢繆帷幄；或披荊汗馬，終始勤劬；莫不罄誠悉力，屯泰以之。朕以寡昧，嗣膺丕緒，永言勳烈，思弘典訓，便可式遵故實，載揚盛軌，可竝配食高祖廟庭，俾茲大猷，永傳宗祏。」景辰，以侍中、中權將軍、特進、左光祿大夫、開府儀同三司王沖為丹陽尹；丹陽尹沈君理為左民尚書，領步兵校尉。

冬十月乙巳，霍州西山蠻率部落內屬。

十一月乙卯，高驪國遣使獻方物。甲子，以武昌、國川為竟陵郡，以安流民。

十二月辛巳，以安東將軍、吳郡太守孫瑒為中護軍。甲申，立始興國廟於京師，用王者之禮。太子中庶子虞荔、御史中丞孔奐以國用不足，奏立煮海鹽賦及榷酤之科，詔竝施行。先是，縉州刺史留異應于王琳等反，景戌，詔司空侯安都率眾討之。

三年春正月庚戌，設帷宮於南郊，幣告胡公以配天。辛亥，輿駕親祠南郊。詔曰：「朕負荷寶圖，亟回星琯，兢兢業業，庶幾治定，而德化不孚，俗弊滋甚，永言念之，無忘日夜。陽和布氣，昭事上玄，躬奉牲玉，誠兼饗敬，思與黎元被斯寬惠。可普賜民爵一級。其孝悌力田，別加一等。」辛酉，輿駕親祠北郊。

閏二月己酉，以百濟王餘明為撫東大將軍，高句驪王高湯為寧東將軍。江州刺史周迪舉兵應留異，襲湓城，攻豫章郡，竝不剋。辛亥，以南荊州刺史吳明徹為安右將軍。甲子，改鑄五銖錢。

三月景子，安成王頊至自周，詔授侍中、中書監、中衛將軍，置佐史。丁丑，以安右將軍吳明徹為安南將軍、江州刺史，督眾軍南討。甲申，大赦天下。庚寅，司空侯安都破留異於桃支嶺，異脫身奔晉安，東陽郡平。

夏四月癸卯，曲赦東陽郡。乙巳，齊遣使來聘。

六月景辰，以侍中、中衛將軍安成王頊為驃騎將軍、揚州刺史。以會稽、東陽、臨海、永嘉、新安、新寧、晉安、建安八郡置東揚州。以揚州刺史始興王伯茂為鎮東將軍、東揚州刺史，征北將軍、司空、南徐州刺史侯安都為侍中、征北大將軍。

秋七月己丑，皇太子納妃王氏。在位文武賜帛各有差，孝悌力田為父後者賜爵二級。

九月戊辰朔，日有食之。以侍中、都官尚書到仲舉為尚書右僕射、丹陽尹。丁亥，周迪請降，詔安成王頊督眾軍以招納之。

是歲，周所立梁王蕭詧死，子巋代立。

四年春正月景子，干陀利國遣使獻方物。甲申，周迪弃城走，閩州刺史陳寶應納之，臨川郡平。壬辰，以平西將軍、郢州刺史章昭達為護軍將軍，仁武將軍、新州刺史華皎進號平南將軍，鎮南將軍、開府儀同三司、高州刺史黃法𣰋為鎮北大將軍、南徐州刺史，安西將軍、領臨川太守周敷為南豫州刺史，中護軍孫瑒為鎮右將軍。罷高州隸入江州。

二月戊戌，征南將軍、開府儀同三司、廣州刺史歐陽頠進號征南大將軍。庚戌，以侍中、司空、征北大將軍侯安都為征南大將軍、江州刺史。庚申，以平南將軍華皎為南湘州刺史。

三月辛未，以鎮南將軍、開府儀同三司徐度為侍中、中軍大將軍。辛巳，詔贈討周迪將士死王事者。

夏四月辛丑，設無㝵大會於太極前殿。乙卯，以侍中、中書監、中衛將軍、驃騎將軍、揚州刺史安成王頊為開府儀同三司。

五月丁卯，安前將軍、右光祿大夫徐世譜卒。

六月癸巳，太白晝見。司空侯安都賜死。

七月丁丑，以鎮北大將軍、開府儀同三司、南徐州刺史黃法𣰋為鎮南大將軍、江州刺史。

九月壬戌，開府儀同三司、廣州刺史歐陽頠薨。癸亥，曲赦京師。辛未，周迪復寇臨川，詔護軍章昭達率眾討之。

十一月辛酉，章昭達大破周迪，悉擒其黨與，迪脫身潛竄。

十二月景申，大赦天下。詔護軍將軍章昭達進軍建安，以討陳寶應。信威將軍、益州刺史余孝頃督會稽、東陽、臨海、永嘉諸軍，自東道會之。癸丑，以前安南將軍、江州刺史吳明徹為鎮前將軍。

五年春正月庚辰，以吏部尚書、領右軍將軍袁樞為丹陽尹。辛巳，輿駕親祠北郊。乙酉，江州湓城火，燒死者二百餘人。

三月丁丑，以征南大將軍、開府儀同三司、桂州刺史淳于量為中撫軍大將軍。壬午，詔以故護軍將軍周鐵虎配食高祖廟庭。

夏四月庚子，周遣使來聘。

五月庚午，罷南丹陽郡。是月，周、齊竝遣使來聘。

六月丁未，夜，有白氣兩道，出于北斗東南，屬地。

秋七月丁丑，詔曰：「朕以寡昧，屬當負重，星籥亟改，冕旒弗曠，不能仰協璿衡，用調玉燭，傍慰蒼生，以安黔首。兵無寧歲，民乏有年，移風之道未弘，習俗之患猶在，致令氓多觸網，吏繁筆削，獄犴滋章，雖由物犯，囹圄淹滯，亦或有冤。念俾納隍，載勞負扆，加以膚湊不適，攝衛有虧，比獲微痊，思覃寬惠，可曲赦京師。」

九月，城西城。

冬十一月丁亥，以左衛將軍程靈洗為中護軍。己丑，章昭達破陳寶應于建安，擒寶應、留異，送京師，晉安郡平。甲辰，以護軍將軍章昭達為鎮前將軍、開府儀同三司。

十二月甲子，曲赦建安、晉安二郡。討陳寶應將士死王事者，竝給棺槥，送還本鄉，并復其家。瘡痍未瘳者，給其醫藥。癸未，齊遣使來聘。

六年春正月甲午，皇太子加元服，王公以下賜帛各有差，孝悌力田為父後者賜爵一級，鰥寡孤獨不能自存者穀人五斛。庚戌，以領軍將軍杜稜為翊左將軍、丹陽尹，丹陽尹袁樞為吏部尚書，衛尉卿沈欽為中領軍。

三月乙未，詔侯景以來遭亂移在建安、晉安、義安郡者，竝許還本土，其被略為奴婢者，釋為良民。

夏四月甲寅，以侍中、中書監、中衛將軍、驃騎將軍、開府儀同三司、揚州刺史安成王頊為司空。辛酉，有彗星見。周遣使來聘。

秋七月癸未，大風至自西南，廣百餘步，激壞靈臺候樓。甲申，儀賢堂無故自壞。景戌，臨川太守駱文牙斬周迪，傳首京師，梟於朱雀航。丁酉，太白晝見。

八月丁丑，詔曰：「梁室多故，禍亂相尋，兵甲紛紜，十年不解，不逞之徒虐流生氣，無賴之屬暴及徂魂。江左肇基，王者攸宅，金行水位之主，木運火德之君，時更四代，歲逾二百。若其經綸王業，縉紳民望，忠臣孝子，何世無才，而零落山丘，變移陵谷，或皆剪伐，莫不侵殘。玉杯得於民間，漆簡傳於世載，無復五株之樹，罕見千年之表。自大祚光啟，恭惟揖讓，爰曁朕躬，聿脩祖武，雖復旂旗服色，猶行杞、宋之邦，每車駕巡遊，眇瞻河、雒之路，故喬山之祀，蘋藻弗虧，驪山之墳，松柏恒守。唯戚藩舊壟，士子故塋，掩殣未周，樵牧猶眾。或親屬流隸，負土無期，子孫冥滅，手植何寄。漢高留連於無忌，宋祖惆悵於子房，丘墓生哀，性靈共測者也。朕所以興言永日，思慰幽泉。維前代王侯，自古忠烈，墳冢被發絕無後者，可檢行脩治，墓中樹木，勿得樵採，庶幽顯咸暢，稱朕意焉。」己卯，立皇子伯固為新安郡王，伯恭為晉安王，伯仁為廬陵王，伯義為江夏王。

九月癸未，罷豫章郡。是月，新作大航。

冬十月辛亥，齊遣使來聘。

十二月乙卯，立皇子伯禮為武陵王。丁巳，以鎮前將軍、開府儀同三司章昭達為鎮南將軍、江州刺史，鎮南大將軍、江州刺史黃法𣰋為中衛大將軍，中護軍程靈洗為宣毅將軍、郢州刺史，軍師將軍、郢州刺史沈恪為中護軍，鎮東將軍、吳興太守吳明徹為中領軍。戊午，以東中郎將、吳郡太守鄱陽王伯山為平北將軍、南徐州刺史。癸亥，詔曰：「朕自居民牧之重，託在王公之上，顧其寡昧，鬱于治道。加以屢虧聽覽，事多壅積，冤滯靡申，幽枉弗鑒。念茲罪隸，有甚納隍。而惠澤未流，愆陽累月，今歲序云暮，元正向肇，欲使幽圄之內，同被時和，可曲赦京師。」

天康元年春二月景子，詔曰：「朕以寡德，纂承洪緒，日𣅳劬勞，思弘景業，而政道多昧，黎庶未康，兼疹患淹時，亢陽累月，百姓何咎，寔由朕躬，念茲在茲，痛如疾首。可大赦天下，改天嘉七年為天康元年。」

三月己卯，以驃騎將軍、開府儀同三司、揚州刺史、司空安成王頊為尚書令。

夏四月乙卯，皇孫至澤生，在位文武賜絹帛各有差，為父後者賜爵一級。癸酉，世祖疾甚。是日，崩于有覺殿。遺詔曰：「朕疾苦彌留，遂至不救，脩短有命，夫復何言。但王業艱難，頻歲軍旅，生民多弊，無忘愧惕。今方隅乃定，俗教未弘，便及大漸，以為遺恨。社稷任重，太子可即君臨，王侯將相，善相輔翊，內外協和，勿違朕意！山陵務存儉速。大斂竟，羣臣三日一臨，公除之制，率依舊典。」

六月甲子，羣臣上謚曰文皇帝，廟號世祖。景寅，葬永寧陵。

世祖起自艱難，知百姓疾苦。國家資用，務從儉約。常所調斂，事不獲已者，必咨嗟改色，若在諸身。主者奏決，妙識真偽，下不容姦，人知自勵矣。一夜內刺閨取外事分判者，前後相續。每雞人伺漏，傳更籤於殿中，乃勑送者必投籤於階石之上，令鎗然有聲，云「吾雖眠，亦令驚覺也」。始終梗槩，若此者多焉。

陳吏部尚書姚察曰：世稱繼體守文，宗枝承統，得失之閒，蓋亦詳矣。大抵以奉而勿墜為賢能，橈而易之為不肖；其有光揚前軌，克荷曾構，固以少焉。世祖自初發跡，功庸顯著，寧亂靜寇，首佐大業。及國禍奄臻，入承寶祚，兢兢業業，其若馭朽。加以崇尚儒術，愛悅文義，見善如弗及，用人如由己，恭儉以御身，勤勞以濟物，自昔允文允武之君，東征西怨之后，賓實之迹，可為聯類。至於杖聰明，用鑒識，斯則永平之政，前史其論諸。

天嘉三年，高句驪王高湯，或本作「高陽」。

## 陳書‧卷四 本紀第四 廢帝

廢帝諱伯宗，字奉業，小字藥王，世祖嫡長子也。梁承聖三年五月庚寅生。永定二年二月戊辰，拜臨川王世子。三年，世祖嗣位，八月庚戌，立為皇太子。自梁室亂離，東宮焚燼，太子居于永福省。  

天康元年四月癸酉，世祖崩，其日，太子即皇帝位于太極前殿，詔曰：「上天降禍，大行皇帝奄弃萬國，攀號靡及，五內崩殞。朕以寡德，嗣膺寶命，焭焭在疚，懼甚綴旒，方賴宰輔匡其不逮。可大赦天下。」又詔內外文武，各復其職，遠方悉停奔赴。

五月乙卯，尊皇太后曰太皇太后，皇后曰皇太后。庚寅，以驃騎將軍、司空、揚州刺史、新除尚書令安成王頊為驃騎大將軍，進位司徒、錄尚書、都督中外諸軍事。丁酉，中軍大將軍、開府儀同三司徐度進位司空；鎮南將軍、開府儀同三司、江州刺史章昭達為侍中，進號征南將軍；鎮東將軍、東揚州刺史始興王伯茂進號征東將軍、開府儀同三司；平北將軍、南徐州刺史鄱陽王伯山進號鎮北將軍；吏部尚書袁樞為尚書左僕射；雲麾將軍、吳興太守沈欽為尚書右僕射；新除中領軍吳明徹為領軍將軍；新除中護軍沈恪為護軍將軍；平南將軍、湘州刺史華皎進號安南將軍；散騎常侍、御史中丞徐陵為吏部尚書。

六月辛亥，翊右將軍、右光祿大夫王通進號安右將軍。

秋七月丁酉，立妃王氏為皇后。

冬十月庚申，輿駕奉祠太廟。

十一月乙亥，周遣使來弔。

十二月甲子，高麗國遣使獻方物。

光大元年春正月癸酉，尚書左僕射袁樞卒。乙亥，詔曰：「昔昊天成命，降集寶圖，二后重光，九區咸乂。閔余沖薄，王道未昭，荷茲神器，如涉靈海，庶親賢竝建，牧伯惟良，天下雍熙，緬同刑措。今三元改曆，萬國充庭，清廟無追，具僚斯在，言瞻宁位，觸感崩心。思播遺恩，俾覃黎獻。可大赦天下。改天康二年為光大元年。孝悌力田賜爵一級。」己卯，以領軍將軍吳明徹為丹陽尹。辛卯，輿駕親祠南郊。

二月辛亥，宣毅將軍、南豫州刺史余孝頃謀反伏誅。癸丑，以征東將軍、開府儀同三司、東揚州刺史始興王伯茂為中衛大將軍，開府儀同三司黃法𣰋為鎮北將軍、南徐州刺史，鎮北將軍、南徐州刺史鄱陽王伯山為鎮東將軍、東揚州刺史。

三月甲午，以尚書右僕射沈欽為侍中、尚書左僕射。

夏四月乙卯，太白晝見。

五月癸巳，以領軍將軍、丹陽尹吳明徹為安南將軍、湘州刺史。乙未，以鎮右將軍杜稜為領軍將軍。安南將軍、湘州刺史華皎謀反，景申，以中撫大將軍淳于量為使持節、征南大將軍，揔率舟師以討之。

六月壬寅，以中軍大將軍、司空徐度進號車騎將軍，揔督京邑眾軍，步道襲湘州。

閏月癸巳，以雲麾將軍新安王伯固為丹陽尹。

秋七月戊申，立皇子至澤為皇太子，賜天下為父後者爵一級，王公卿士已下賚帛各有差。

九月乙巳，詔曰：「逆賊華皎，極惡窮凶，遂樹立蕭巋，謀危社稷。弃親即讎，人神憤惋，王師電邁，水陸爭前，梟剪之期，匪朝伊暮。其家口在北里尚方，宜從誅戮，用明國憲。」景辰，百濟國遣使獻方物。是月，周將長胡公拓跋定率步騎二萬入郢州，與華皎水陸俱進，都督淳于量、吳明徹等與戰，大破之。皎單舸奔江陵，擒拓跋定，俘獲萬餘人，馬四千餘匹，送京師。

冬十月辛巳，赦湘、巴二郡為皎所詿誤者。甲申，輿駕親祠太廟。

十一月己未，以護軍將軍沈恪為平西將軍、荊州刺史。甲子，侍中、中權將軍、開府儀同三司、特進、左光祿大夫王沖薨。

十二月庚寅，以兼從事中郎孔英哲為奉聖亭侯，奉孔子祀。

二年春正月己亥，侍中、都督中外諸軍事、驃騎大將軍、司徒、錄尚書、揚州刺史安成王頊進位太傅，領司徒，加殊禮，劒履上殿；侍中、征南將軍、開府儀同三司、江州刺史章昭達進號征南大將軍；中撫大將軍、新除征南大將軍淳于量為侍中、中軍大將軍、開府儀同三司；安南將軍、湘州刺史吳明徹即本號開府儀同三司，進號鎮南將軍；雲麾將軍、郢州刺史程靈洗進號安西將軍。庚子，詔討華皎軍人死王事者並給棺槥，送還本鄉，仍復其家。甲子，罷吳州，以鄱陽郡還屬江州。侍中、司空、車騎將軍徐度薨。

夏四月辛巳，太白晝見。丁亥，割東揚州晉安郡為豐州。

五月景辰，太傅安成王頊獻玉璽一。

六月丁卯，彗星見。

秋七月景午，輿駕親祠太廟。戊申，新羅國遣使獻方物。壬戌，立皇弟伯智為永陽王，伯謀為桂陽王。

九月甲辰，林邑國遣使獻方物。景午，狼牙脩國遣使獻方物。以侍中、征南大將軍、開府儀同三司、江州刺史章昭達為中撫大將軍。戊午，太白晝見。

冬十月庚午，輿駕親祠太廟。

十一月景午，以前平西將軍、荊州刺史沈恪為護軍將軍。壬子，以鎮北將軍、開府儀同三司、南徐州刺史黃法𣰋為鎮西將軍、郢州刺史，新除中軍大將軍、開府儀同三司淳于量為鎮北將軍、南徐州刺史。甲寅，慈訓太后集羣臣於朝堂，令曰：

中軍儀同、鎮北儀同、鎮右將軍、護軍將軍、八座卿士：昔梁運季末，海內沸騰，天下蒼生，殆無遺噍。高祖武皇帝撥亂反正，膺圖御籙，重懸三象，還補二儀；世祖文皇帝克嗣洪基，光宣寶業，惠養中國，綏寧外荒；並戰戰兢兢，劬勞締構，庶幾鼎運，方隆殷、夏。

伯宗昔在儲宮，本無令問，及居崇極，遂騁凶淫。居處諒闇，固不哀慼，嬪嬙弗隔，就館相仍，豈但衣車所納，是譏宗正，衰絰生子，得誚右師。七百之祚何憑，三千之罪為大。且費引金帛，令充椒閫，內府中藏，軍備國儲，未盈朞稔，皆已空竭。太傅親承顧託，鎮守宮闈，遺誥綢繆，義深垣屏，而欑塗未御，翌日無淹，仍遣劉師知、殷不佞等顯言排斥。韓子高小豎輕佻，推心委仗，陰謀禍亂，決起蕭牆。元相雖持，但除君側。又以余孝頃密邇京師，便相徵召，殃慝之咎，凶徒自擒，宗社之靈，祅氛是滅。於是密詔華皎，稱兵上流，國祚憂惶，幾移醜類。乃至要招遠近，叶力巴、湘，支黨縱橫，宼擾黟、歙。又別勑歐陽紇等攻逼衡州，嶺表紛紜，殊淹弦望。豈止罪浮於昌邑，非唯聲醜於太和。但賊竪皆亡，祅徒已散，日望懲改，猶加掩抑，而悖禮忘德，情性不悛，樂禍思亂，昬慝無已。張安國蕞爾凶狡，窮為小盜，仍遣使人蔣裕鉤出上京，即置行臺，分選凶黨。賊皎妻呂，舂徒為戮，納自奚宮，藏諸永巷，使其結引親舊，規圖戕禍。盪主侯法喜等，太傅麾下，恒遊府朝，陷以深利，謀興肘腋。適又盪主孫泰等潛相連結，大有交通，兵力殊彊，指期挻亂。皇家有慶，歷數遐長，天誘其衷，同然開發。此諸文迹，今以相示，是而可忍，誰則不容？祖宗基業，將懼傾霣，豈可復肅恭禋祀，臨御兆民？式稽故實，宜在流放，今可特降為臨海郡王，送還藩邸。

太傅安成王固天生德，齊聖廣深，二后鍾心，三靈佇眷。自前朝不悆，任揔邦家，威惠相宣，刑禮兼設，指揮嘯咤，湘、郢廓清，闢地開疆，荊、益風靡，若太戊之承殷歷，中都之奉漢家，校以功名，曾何髣髴。且地彰靈璽，天表長彗，布新除舊，禎祥咸顯。文皇知子之鑒，事甚帝堯，傳弟之懷，又符太伯。今可還申曩志，崇立賢君，方固宗祧，載貞辰象。中外宜依舊典，奉迎輿駕。

未亡人不幸屬此殷憂，不有崇替，容危社稷，何以拜祠高寢，歸祔武園？攬筆潸然，兼懷悲慶。

是日，出居別第。太建二年四月薨，時年十九。

帝仁弱無人君之器，世祖每慮不堪繼業，旣居冢嫡，廢立事重，是以依違積載。及疾將大漸，召高宗謂曰「吾欲遵太伯之事」，高宗初未達旨，後寤，乃拜伏涕泣，固辭。其後宣太后依詔廢帝焉。

史臣曰：臨海雖繼體之重，仁厚儒弱，混一是非，不驚得喪，蓋帝摯、漢惠之流也。世祖知神器之重，諒難負荷，深鑒堯旨，弗傳寶祚焉。

## 陳書‧卷五 本紀第五 宣帝

高宗孝宣皇帝諱頊，字紹世，小字師利，始興昭烈王第二子也。梁中大通二年七月辛酉生，有赤光滿堂室。少寬大，多智略。及長，美容儀，身長八尺三寸，手垂過膝。有勇力，善騎射。高祖平侯景，鎮京口，梁元帝徵高祖子姪入侍，高祖遣高宗赴江陵，累官為直閤將軍、中書侍郎。時有馬軍主李揔與高宗有舊，每同遊處，高宗嘗夜被酒，張燈而寐，揔適出，尋返，乃見高宗身是大龍，揔便驚駭，走避佗室。及江陵陷，高宗遷于關右。永定元年，遙襲封始興郡王，邑二千戶。三年，世祖嗣位，改封安成王。天嘉三年，自周還，授侍中、中書監、中衛將軍，置佐史。尋授使持節、都督揚南徐東揚南豫北江五州諸軍事、揚州刺史，進號驃騎將軍，餘如故。四年，加開府儀同三司。六年，遷司空。天康元年，授尚書令，餘並如故。廢帝即位，拜司徒，進號驃騎大將軍，錄尚書，都督中外諸軍事，給班劒三十人。光大二年正月，進位太傅，領司徒，加殊禮，劒履上殿，增邑并前三千戶，餘並如故。十一月甲寅，慈訓太后令廢帝為臨海王，以高宗入纂。  

太建元年春正月甲午，即皇帝位于太極前殿，詔曰：「夫聖人受命，王者中興，並由懿德，方作元后。高祖武皇帝揖拜堯圖，經綸禹跡，配天之業，光辰象而利貞，格地之功，侔川岳而長遠。世祖文皇帝體上聖之姿，當下武之運，築宮示儉，所務唯德，定鼎初基，厥謀斯在。朕以寡薄，才非聖賢，夙荷前規，方傳景祚。雖復親承訓誨，志守藩維，詠季子之高風，思城陽之遠託，自元儲紹國，正位君臨，無道非幾，佇聞刑措。豈圖王室不造，頻謀亂階，天步艱難，將傾寶曆，仰惟嘉命，爰集朕躬。我心貞確，堅誓蒼昊，而羣辟啟請，相諠渭橋，文母尊嚴，懸心長樂，對揚璽紱，非止殷湯之三辭，履涉春冬，何但代王之五讓。今便肅奉天策，欽承介圭。若據滄溟，踰增兢業。思所以雲行雨施，品物咸亨，當與黔黎，普同斯慶。可改光大三年為太建元年。大赦天下。在位文武賜位一階，孝悌力田及為父後者賜爵一級，異等殊才，竝加策序。鰥寡孤獨不能自存者，人賜穀五斛。」復太皇太后尊號曰皇太后。立妃柳氏為皇后，世子叔寶為皇太子，皇子南中郎將、江州刺史康樂侯叔陵為始興王，奉昭烈王祀。乙未，輿駕謁太廟。丁酉，分命大使巡行四方，觀省風俗。征南大將軍、開府儀同三司、新除中撫大將軍章昭達進號車騎大將軍，新除中軍大將軍、開府儀同三司、南徐州刺史淳于量為征北大將軍，鎮北將軍、開府儀同三司、南徐州刺史、新除鎮西將軍、郢州刺史黃法𣰋進號征西大將軍，新除安南將軍、開府儀同三司、湘州刺史吳明徹進號鎮南將軍，鎮東將軍、揚州刺史、鄱陽王伯山進號中衛將軍，尚書僕射沈欽為尚書左僕射，度支尚書王勱為尚書右僕射，護軍將軍沈恪為鎮南將軍、廣州刺史。辛丑，輿駕親祠南郊。壬寅，以皇子建安侯叔英為宣惠將軍、東揚州刺史，改封豫章王。豐城侯叔堅改封長沙王。癸卯，以明威將軍周弘正為特進。戊午，輿駕親祠太廟。

二月庚午，皇后謁太廟。辛未，皇太子謁太廟。乙亥，輿駕親耕藉田。

夏五月甲午，齊遣使來聘。丁巳，以吏部尚書、領大著作徐陵為尚書右僕射，太子詹事、駙馬都尉沈君理為吏部尚書。

秋七月辛卯，皇太子納妃沈氏，王公已下賜帛各有差。丁酉，以平東將軍、吳郡太守晉安王伯恭為中護軍，進號安南將軍。

九月甲辰，以新除中護軍晉安王伯恭為中領軍。

冬十月，新除左衛將軍歐陽紇據廣州舉兵反。辛未，遣車騎將軍、開府儀同三司章昭達率眾討之。壬午，輿駕親祠太廟。

二年春正月乙酉，以征西大將軍、開府儀同三司、郢州刺史黃法𣰋為中權大將軍。景午，輿駕親祠太廟。

二月癸未，儀同章昭達擒歐陽紇送都，斬于建康市，廣州平。

三月景申，皇太后崩。景午，曲赦廣、衡二州。丁未，大赦天下。又詔自討周迪、華皎已來，兵交之所有死亡者，竝令收斂，并給棺槥，送還本鄉；瘡痍未瘳者，各給醫藥。

夏四月乙卯，臨海王伯宗薨。戊寅，皇太后祔葬萬安陵。

閏月戊申，輿駕謁太廟。己酉，太白晝見。

五月乙卯，儀同黃法𣰋獻瑞璧一。壬午，齊遣使來弔。

六月戊子，新羅國遣使獻方物。辛卯，大雨雹。乙巳，分遣大使巡行州郡，省理冤屈。戊申，車騎將軍、開府儀同三司章昭達進號車騎大將軍，安南將軍、廣州刺史沈恪進號鎮南將軍。

秋八月甲申，詔曰：「懷遠以德，抑惟恒典，去戎即華，民之本志。頃年江介繈負相隨，崎嶇歸化，亭候不絕，宜加卹養，答其誠心。維是荒境自拔，有在都邑及諸州鎮，不問遠近，竝蠲課役。若克平舊土，反我侵地，皆許還鄉，一無拘限。州郡縣長明加甄別，良田廢村，隨便安處。若輒有課訂，即以擾民論。」又詔曰：「民惟邦本，箸在典謨，治國愛民，抑又通訓。朕聽朝晏罷，日仄劬勞，方流惠澤，覃被億兆。有梁之季，政刑廢缺，條綱弛紊，僭盜荐興，役賦征徭，尤為煩刻。大陳御㝢，拯茲餘弊，滅扈戡黎，弗遑創改，年代彌流，將及成俗，如弗解張，物無與厝，夕惕疚懷，有同首疾。思從卑菲，約己濟民，雖府帑末充，君孰與足，便可刪革，去其甚泰，冀永為定准，令簡而易從。自今維作田，值水旱失收，即列在所，言上折除。軍士年登六十，悉許放還。巧手於役死亡及與老疾，不勞訂補。其籍有巧隱，并王公百司輒受民為程蔭，解還本屬，開恩聽首。在職治事之身，須遞相檢示，有失不推，當局任罪。令長代換，具條解舍戶數，付度後人。戶有增進，即加擢賞；若致減散，依事准結。有能墾起荒田，不問頃畒少多，依舊蠲稅。」戊子，太白晝見。

九月乙丑，以散騎常侍、鎮東將軍、吳興太守杜稜為特進、護軍將軍。

冬十月乙酉，輿駕親祠太廟。

十一月辛酉，高麗國遣使獻方物。

十二月癸巳夜，西北有雷聲。

三年春正月癸丑，以尚書右僕射、領大著作徐陵為尚書僕射。辛酉，輿駕親祠南郊。辛未，親祠北郊。

二月辛巳，輿駕親祠明堂。丁酉，親耕藉田。

三月丁丑，大赦天下。自天康元年訖太建元年，逋餘軍糧、祿秩、夏調未入者，悉原之。又詔犯逆子弟支屬逃亡異境者，悉聽歸首；見縶繫者，量可散釋；其有居宅，竝追還。

夏四月壬辰，齊遣使來聘。

五月戊申，太白晝見。辛亥，遼東、新羅、丹丹、天竺、盤盤等國並遣使獻方物。

六月丁亥，江陰王蕭季卿以罪免。甲辰，封東中郎將長沙王府諮議參軍蕭彝為江陰王。

秋八月辛丑，皇太子親釋奠于太學，二傅、祭酒以下賚帛各有差。

九月癸酉，太白晝見。

冬十月甲申，輿駕親祠太廟。乙酉，周遣使來聘。己亥，丹丹國遣使獻方物。

十二月壬辰，車騎大將軍、司空章昭達薨。

四年春正月景午，以雲麾將軍、江州刺史始興王叔陵為湘州刺史，進號平南將軍；東中郎將、吳郡太守長沙王叔堅為宣毅將軍、江州刺史；尚書僕射、領大著作徐陵為尚書左僕射；中書監王勱為尚書右僕射。庚申，以丹陽尹衡陽王伯信為信威將軍、中護軍。庚午，輿駕親祠太廟。

二月乙酉，立皇子叔卿為建安王，授東中郎將、東揚州刺史。

三月壬子，以散騎常侍孫瑒為安西將軍、荊州刺史。乙丑，扶南、林邑國並遣使來獻方物。

夏四月戊子，以中權大將軍、開府儀同三司黃法𣰋為征南大將軍、南豫州刺史。

五月癸卯，尚書右僕射王勱卒。

六月辛巳，侍中、鎮右將軍、右光祿大夫杜稜卒。

秋八月辛未，周遣使來聘。丁丑，景雲見。戊寅，詔曰：「國之大事，受脤興戎。師出以律，稟策於廟，所以乂安九有，克成七德。自頃掃滌羣穢，廓清諸夏，乃貔貅之戮力，亦帷幄之運籌。雖左衽已戡，干戈載戢，呼韓來謁，亭鄣無警；但不教民戰，是謂棄之，仁必有勇，無忘武備。磻溪之傳韜決，穀城之授神符，文叔懸制戎規，孟德頗言兵略。朕旣慙暗合，良皆披覽。兼昔經督戎，備甞行陣，齊以七步，肅之三鼓，得自胸襟，指掌可述。今竝條制，凡十三科，宜即班宣，以為永准。」乙未，詔停督湘、江二州逋租，無錫等十五縣流民，竝蠲其繇賦。

九月庚子朔，日有蝕之。辛亥，大赦天下。又詔曰：「舉善從諫，在上之明規；進賢謁言，為臣之令範。朕以寡德，嗣守寶圖，雖世襲隆平，治非寧一。辨方分職，旰食早衣；傍闕爭臣，下無貢士。何其闕爾，鮮能抗直。豈余獨運，匪薦讜言。置鼓公車，罕論得失；施石象魏，莫陳可否。朱雲摧檻，良所不逢；禽息觸楹，又為難值。至如衣褐以見，檐簦以遊，或耆艾絕倫，或妙年異等，干時而不偶，左右莫之譽，黑貂改弊，黃金且殫，終其滯淹，可為太息。又貴為百辟，賤有十品，工拙竝騖，勸沮莫分，街謠徒擁，廷議斯闕。寔朕之弗明，而時無獻替。永言至治，何迺爽歟？外可通示文武：凡厥在位，風化乖殊，朝政紕蠹，正色直辭，有犯無隱。兼各舉所知，隨才明試。其莅政廉穢，在職能否，分別矢言，俟茲黜陟。」景寅，以故太尉徐度、儀同杜稜、儀同程靈洗配食高祖廟庭，故車騎將軍章昭達配食世祖廟庭。

冬十月乙酉，輿駕親祠太廟。戊戌，以鎮南將軍、廣州刺史沈恪為領軍將軍。

十月己亥夜地震。

閏月辛未，詔曰：「姑熟饒曠，荊河斯擬，博望關畿，天限嚴峻，龍山南指，牛渚北臨，對熊繹之餘城，邇全琮之故壘，良疇美柘，畦畎相望，連宇高甍，阡陌如繡。自梁末兵災，凋殘略盡，比雖務優寬，猶未克復，咫尺封畿，宜須殷阜。且眾將部下，多寄上下，軍民雜俗，極為蠹秏。自今有罷任之徒，許分留部下；其已在江外，亦令迎還，悉住南州津裏安置。有無交貨，不責市估；萊荒墾闢，亦停租稅。臺遣鎮監一人，共刺史、津主分明檢押，給地賦田，各立頓舍。」

十二月壬寅，甘露降樂遊苑。甲辰，輿駕幸樂遊苑，採甘露，宴羣臣。丁卯，詔曰：「梁氏之季，兵火荐臻，承華焚蕩，頓無遺構。寶命惟新，迄將二紀，頻事戎旅，未遑脩繕。今工役差閑，椽楹有擬，來歲開肇，創築東宮，可權置起部尚書、將作大匠，用主監作。」

五年春正月癸酉，以征北大將軍、開府儀同三司、南徐州刺史淳于量為中權大將軍；宣惠將軍、豫章王叔英為南徐州刺史，進號平北將軍；吏部尚書、駙馬都尉沈君理為尚書右僕射，領吏部。辛巳，輿駕親祠南郊。甲午，輿駕親祠太廟。

二月辛丑，輿駕親祠明堂。乙卯，夜有白氣如虹，自北方貫北斗紫宮。

三月壬午，分命眾軍北伐，以鎮前將軍、開府儀同三司吳明徹都督征討諸軍事。景戌，西衡州獻馬生角。己丑，皇孫胤生，內外文武賜帛各有差，為父後者爵一級。北討大都督吳明徹統眾十萬，發自白下。

夏四月癸卯，前巴州刺史魯廣達克齊大峴城。辛亥，吳明徹克秦州水柵。庚申，齊遣兵十萬援歷陽，儀同黃法𣰋破之。辛酉，齊軍救秦州，吳明徹又破之。癸亥，詔北伐眾軍所殺齊兵，竝令埋掩。甲子，南譙太守徐槾克石梁城。

五月己巳，瓦梁城降。癸酉，陽平郡城降。甲戌，徐槾克廬江郡城。景子，黃法𣰋克歷陽城。己卯，北高唐郡城降。辛巳，詔征南大將軍、開府儀同三司、南豫州刺史黃法𣰋徙鎮歷陽，齊改縣為郡者竝復之。乙酉，南齊昌太守黃詠克齊昌外城。景戌，廬陵內史任忠軍次東關，克其東西二城，進克蘄城。戊子，又克譙郡城，秦州城降。癸巳，瓜步、胡墅二城降。

六月庚子，郢州刺史李綜克灄口城。乙巳，任忠克合州外城。庚戌，淮陽、沭陽郡並竝城走。癸丑，景雲見。豫章內史程文季克涇州城。乙卯，宣毅司馬湛陁克新蔡城。癸亥，周遣使來聘。黃法𣰋克合州城。吳明徹師次仁州，甲子，克其州城。是月，治明堂。

秋七月乙丑，鎮前將軍、開府儀同三司吳明徹進號征北大將軍。戊辰，齊遣眾二萬援齊昌，西陽太守周炅破之。己巳，吳明徹軍次峽口，克其北岸城，南岸守者棄城走。周炅克巴州城。淮北絳城及穀陽士民，竝誅其渠帥，以城降。景戌，吳明徹克壽陽外城。

八月乙未，山陽城降。壬寅，盱眙城降。戊申，罷南齊昌郡。壬子，戎昭將軍徐敬辯克海安城。青州東海城降。戊午，平固侯陳敬泰等克晉州城。

九月甲子，陽平城降。壬申，高唐太守沈善度克馬頭城。甲戌，齊安城降。景子，左衛將軍樊毅克廣陵楚子城。癸未，尚書右僕射、領吏部、駙馬都尉沈君理卒。丁亥，前鄱陽內史魯天念克黃城小城，齊軍退保大城。戊子，割南兖州之盱眙郡屬譙州。壬辰晦，夜明。黃城大城降。

冬十月甲午，郭默城降。戊戌，以中書令王瑒為吏部尚書。己亥，以特進、領國子祭酒周弘正為尚書右僕射。乙巳，吳明徹克壽陽城，斬王琳，傳首京師，梟于朱雀航。丁未，齊兵萬人至穎口，樊毅擊走之。辛亥，齊遣兵援蒼陵，又破之。景辰，詔曰：「梁末得懸瓠，以壽陽為南豫州，今者克復，可還為豫州。以黃城為司州，治下為安昌郡，滻湍為漢陽郡，三城依梁為義陽郡，竝屬司州。」以征北大將軍、開府儀同三司吳明徹為豫州刺史，進號車騎大將軍；征南大將軍、開府儀同三司、南豫州刺史黃法𣰋為征西大將軍、合州刺史。戊午，湛陁克齊昌城。

十一月甲戌，淮陰城降。庚辰，威虜將軍劉桃根克昫山城。辛巳，樊毅克濟陰城。己丑，魯廣達等克北徐州。

十二月壬辰朔，詔曰：「古者反噬叛逆，盡族誅夷，所以藏其首級，誡之後世。比者所戮止在一身，子胤或存，梟懸自足，不容久歸武庫，長比月支。惻隱之懷，有仁不忍。維熊曇朗、留異、陳寶應、周迪、鄧緒等及今者王琳首，竝還親屬，以弘廣宥。」乙未，譙城降。乙巳，立皇子叔明為宜都王，叔獻為河東王。壬午，任忠克霍州城。

六年春正月壬戌朔，詔曰：「王者以四海為家，萬姓為子，一物乖方，夕惕猶厲，六合未混，旰食彌憂。朕嗣纂鴻基，思弘經略，上符景宿，下叶人謀，命將興師，大拯淪溺。灰琯未周，凱捷相繼，拓地數千，連城將百。蠢彼餘黎，毒茲異境，江淮年少，猶有剽掠，鄉閭無賴，摘出陰私，將帥軍人，罔顧刑典，今使苛法蠲除，仁聲載路。且肇元告慶，邊服來荒，始睹皇風，宜覃曲澤，可赦江右淮北南司、定、霍、光、建、朔、合、豫、北徐、仁、北兖、青、冀，南譙、南兖十五州，郢州之齊安、西陽，江州之齊昌、新蔡、高唐，南豫州之歷陽、臨江郡土民，罪無輕重，悉皆原宥。將帥職司，軍人犯法，自依常科。」以翊前將軍新安王伯固為中領軍，進號安前將軍；安前將軍、中領軍晉安王伯恭為安南將軍、南豫州刺史。壬午，輿駕親祠太廟。甲申，廣陵金城降。周遣使來聘。高麗國遣使獻方物。

二月壬辰朔，日有蝕之。辛亥，輿駕親耕藉田。景辰，以中權大將軍、開府儀同三司淳于量為征西大將軍、郢州刺史。

三月癸亥，詔曰：「去歲南川頗言失稔，所督田租于今未即。豫章等六郡太建五年田租，可申半至秋。豫章又逋太建四年檢首田稅，亦申至秋。南康一郡，嶺下應接，民間尤弊，太建四年田租未入者，可特原除。庶脩墾無廢，歲取方實。」

夏四月庚子，彗星見。辛丑，詔曰：「戢情懷善，有國之令圖，拯弊救危，聖範之通訓。近命師薄伐，義在濟民，青、齊舊隸，膠、光部落，久患凶戎，爭歸有道，棄彼農桑，忘其衣食。而大軍未接，中途止憩，朐山、黃郭，車營布滿，扶老攜幼，蓬流草跋，旣喪其本業，咸事遊手，饑饉疾疫，不免流離。可遣大使精加慰撫，仍出陽平倉穀，拯其懸磬，并充糧種。勸課士女，隨近耕種。石鼈等屯，適意脩墾。」

六月壬辰，尚書右僕射、領國子祭酒周弘正卒。乙巳，以中衛將軍、揚州刺史鄱陽王伯山為征北將軍、南徐州刺史，中護軍衡陽王伯信為宣毅將軍、揚州刺史。

冬十一月乙亥，詔北討行軍之所，竝給復十年。

十二月癸巳，平南將軍、湘州刺史始興王叔陵進號鎮南將軍。戊戌，以吏部尚書王瑒為尚書右僕射，度支尚書孔奐為吏部尚書。景午，安右將軍、左光祿大夫王通加特進。

七年春正月辛未，輿駕親祠南郊。乙亥，左衛將軍樊毅克潼州城。辛巳，輿駕親祠北郊。

二月戊申，樊毅克下邳、高柵等六城。

三月辛未，詔豫、二兖、譙、徐、合、霍、南司、定九州及南豫、江、郢所部在江北諸郡置雲旗義士，往大軍及諸鎮備防。戊寅，以新除征西大將軍、合州刺史、開府儀同三司黃法𣰋為豫州刺史。改梁東徐州為安州，武州為沅州。移譙州鎮於新昌郡，以秦郡屬之。盱眙、神農二郡還隸南兖州。

夏四月景戌，有星孛于大角。庚寅，監豫州陳桃根於所部得青牛，獻之，詔遣還民。甲午，輿駕親祠太廟。乙未，陳桃根又表上織成羅又錦被各二百首，詔於雲龍門外焚之。壬子，郢州獻瑞鍾六。

五月乙卯，割譙州之秦郡還隸南兖州。分北譙縣置北譙郡，領陽平所屬北譙、西譙二縣。合州之南梁郡，隸入譙州。

六月景戌，為北討將士死王事者克日舉哀。壬辰，以尚書右僕射王瑒為尚書僕射。己酉，改作雲龍、神獸門。

秋八月壬寅，移西陽郡治保城。癸卯，周遣使來聘。

閏九月壬辰，都督吳明徹大破齊軍於呂梁。是月，甘露頻降樂遊苑。丁未，輿駕幸樂遊苑，採甘露，宴羣臣，詔於苑龍舟山立甘露亭。

冬十月戊午，以征北將軍、南徐州刺史鄱陽王伯山為征南將軍、江州刺史；安前將軍、中領軍新安王伯固為南徐州刺史，進號鎮北將軍；信威將軍、江州刺史長沙王叔堅為雲麾將軍、中領軍。己巳，立皇子叔齊為新蔡王，叔文為晉熙王。

十一月庚戌，以征西大將軍、開府儀同三司、郢州刺史淳于量為中軍大將軍。

十二月景辰，以新除雲麾將軍、郢州刺史長沙王叔堅為平越中郎將、廣州刺史，東中郎將、東揚州刺史建安王叔卿為雲麾將軍、郢州刺史，宣惠將軍宜都王叔明為東揚州刺史。壬戌，以尚書僕射王瑒為尚書左僕射，太子詹事、揚州大中正陸繕為尚書右僕射，國子祭酒徐陵為領軍將軍。甲子，南康郡獻瑞鍾。

八年春正月庚辰，西南有紫雲見。

二月壬申，車騎大將軍、開府儀同三司吳明徹進位司空。丁丑，詔江東道太建五年以前租稅夏調逋在民閒者，皆原之。

夏四月甲寅，詔曰：「元戎凱旋，羣師振旅，旌功策賞，宜有饗宴。今月十七日，可幸樂遊苑，設絲竹之樂，大會文武。」己未，輿駕親祠太廟。

五月庚寅，尚書左僕射王瑒卒。

六月癸丑，以雲麾將軍、廣州刺史長沙王叔堅為合州刺史，進號平北將軍。甲寅，以尚書右僕射陸繕為尚書左僕射，新除晉陵太守王克為尚書右僕射。

秋八月丁卯，以車騎大將軍、司空吳明徹為南兖州刺史。

九月戊戌，以皇子叔彪為淮南王。

冬十一月乙酉，以平南將軍、湘州刺史長沙王叔堅為平西將軍、郢州刺史。丁酉，分江州晉熙、高唐、新蔡三郡為晉州。辛丑，以冠軍將軍廬陵王伯仁為中領軍。

十二月丁卯，以新除太子詹事徐陵為右光祿大夫。

九年春正月辛卯，輿駕親祠北郊。壬寅，以湘州刺史、新除中衛將軍始興王叔陵為揚州刺史；雲麾將軍建安王叔卿為湘州刺史，進號平南將軍。

二月壬午，輿駕親耕藉田。

夏五月景子，詔曰：「朕昧旦求衣，日旰方食，思弘億兆，用臻俾乂，而牧守莅民，廉平未洽，年常租賦，多致逋餘，即此務農，宜弘寬省。可起太建已來訖八年流移叛戶所帶租調，七年八年叛義丁、五年訖八年叛軍丁、六年七年逋租田米粟夏調綿絹絲布麥等，五年訖七年逋貲絹，皆悉原之。」

秋七月乙亥，以輕車將軍、丹陽尹江夏王伯義為合州刺史。己卯，百濟國遣使獻方物。庚辰，大雨，震萬安陵華表。己丑，震慧日寺剎及瓦官寺重門，一女子於門下震死。

冬十月戊午，司空吳明徹破周將梁士彥眾數萬于呂梁。

十二月戊申，東宮成，皇太子移于新宮。

十年春正月己巳朔，以中領軍廬陵王伯仁為平北將軍、南徐州刺史，翊左將軍、右光祿大夫、領太子詹事徐陵為領軍將軍。

二月甲子，北討眾軍敗績於呂梁，司空吳明徹及將卒已下，並為周軍所獲。

三月辛未，震武庫。景子，分命眾軍以備周：中軍大將軍、開府儀同三司淳于量為大都督，揔水陸諸軍事；明威將軍孫瑒都督荊、郢水陸諸軍事，進號鎮西將軍；左衛將軍樊毅為大都督，督朱沛、清口上至荊山緣淮眾軍，進號平北將軍；武毅將軍任忠都督壽陽、新蔡、霍州等眾軍，進號寧遠將軍。乙酉，大赦天下。丁酉，以中軍大將軍、開府儀同三司、護軍將軍淳于量為南兖州刺史，進號車騎將軍。

夏四月庚戌，詔曰：「懋賞之言，明於訓誥，挾纊之美，箸在撫巡。近歲薄伐，廓清淮、泗，摧鋒致果，文武畢力，櫛風沐雨，寒暑亟離，念功在茲，無忘終食。宜班榮賞，用酬厥勞。應在軍者可竝賜爵二級，并加賚卹，付選即便量處。」又詔曰：「惟堯葛衣鹿裘，則天為大，伯禹弊衣菲食，夫子曰『無間然』，故儉德之恭，約失者鮮。朕君臨宇宙，十變年籥，旰日勿休，乙夜忘寢，跂予思治，若濟巨川，念茲在茲，懍同馭朽。非貪四海之富，非念黃屋之尊，導仁壽以寘羣生，寧勞役以奉諸己。但承梁季，亂離斯瘼，宮室禾黍，有名亡處，雖輪奐未睹，頗事經營，去泰去甚，猶為勞費。加以戎車屢出，千金日損，府帑未充，民疲征賦。百姓不足，君孰與足？興言靜念，夕惕懷抱，垂訓立法，良所多慙。斲雕為朴，庶幾可慕，雉頭之服旣焚，弋綈之衣方襲，損撤之制，前自朕躬，草偃風行，冀以變俗。應御府堂署所營造禮樂儀服軍器之外，其餘悉皆停息；掖庭常供、王侯妃主諸有俸卹，竝各量減。」丁巳，以新除鎮右將軍新安王伯固為護軍將軍。戊午，樊毅遣軍度淮北對清口築城。庚申，大雨雹。壬戌，清口城不守。

五月甲申，太白晝見。

六月丁卯，大雨，震大皇寺剎、莊嚴寺露盤、重陽閣東樓、千秋門內槐樹、鴻臚府門。

秋七月戊戌，新羅國遣使獻方物。乙巳，以散騎常侍、兼吏部尚書袁憲為吏部尚書。

八月乙丑朔，改秦郡為義州。戊寅，隕霜，殺稻菽。

九月壬寅，以平北將軍樊毅為中領軍。乙巳，立方明壇于婁湖。戊申，以中衛將軍、揚州刺史始興王叔陵兼王官伯臨盟。甲寅，輿駕幸婁湖臨誓。乙卯，分遣大使以盟誓班下四方，上下相警戒也。壬戌，以宣惠將軍江夏王伯義為東揚州刺史。

冬十月戊寅，罷義州及琅邪、彭城二郡。立建興，領建安、同夏、烏山、江乘、臨沂、湖熟等六縣，屬揚州。戊子，以尚書左僕射陸繕為尚書僕射。

十一月辛丑，以鎮西將軍孫瑒為郢州刺史。

十二月乙亥，合州廬江蠻田伯興出寇樅陽，刺史魯廣達討平之。

十一年春正月丁酉，龍見于南兖州永寧樓側池中。

二月癸亥，輿駕親耕藉田。

三月丁未，詔淮北義人率戶口歸國者，建其本屬舊名，置立郡縣，即隸近州，賦給田宅，喚訂一無所預。

夏五月乙巳，詔曰：「昔軒轅命于風后、力牧，放勛，咨爾稷、契、朱武，冕旒垂拱，化致隆平。爰逮漢列五曹，周分六職，設官理務，各有攸司，亦幾期刑措，卜世彌永，並賴羣才，用康庶績。朕日𣅳劬勞，思弘治要，而機事尚擁，政道未凝，夕惕于懷，罔知攸濟。方欲仗茲舟檝，委成股肱，徵名責實，取寧多士。自今應尚書曹、府、寺、內省監、司文案，悉付局參議分判。其軍國興造、徵發、選序、三獄等事，前須詳斷，然後啟聞。凡諸辯決，務令清乂，約法守制，較若畫一，不得前後舛互，自相矛楯，致有枉滯。紆意舞文，糾聽所知，靡有攸赦。」甲寅，詔曰：「舊律以枉法受財為坐雖重，直法容賄其制甚輕，豈不長彼貪殘，生其舞弄？事涉貨財，寧不尤切？今可改不枉法受財者，科同正盜。」

六月庚辰，以鎮前將軍豫章王叔英為鎮南將軍、江州刺史。景戌，以征南將軍、江州刺史鄱陽王伯山為中權將軍、護軍將軍。

秋七月辛卯，初用大貨六銖錢。

八月甲子，青州義主朱顯宗等率所領七百戶入附。丁卯，輿駕幸大壯觀閱武。戊寅，輿駕還宮。

冬十月甲戌，以安前將軍、祠部尚書晉安王伯恭為軍師將軍，尚書僕射陸繕為尚書左僕射。

十一月辛卯，詔曰：「畫冠弗犯，革此澆風，孥戮是蹈，化於薄俗。朕肅膺寶命，迄將一紀，思經邦濟治，憂國愛民，日仄劬勞，夜分輟寢，而還淳反朴，其道靡階，雍熙盛美，莫云能致。遂乃鞫訊之牒，盈於聽覽，舂釱之人，煩於牢犴。周成刑措，漢文斷獄，杼軸空勞，邈焉旣遠。加以蕞爾醜徒，軼我彭、汴，淮、汝氓庶，企踵王略，治兵誓旅，義存拯救。飛芻挽粟，征賦頗煩，暑雨祁寒，寧忘咨怨。兼宿度乖舛，次舍違方，若曰之誡，責歸元首，愧心斯積，馭朽非懼。即建子令月，微陽初動，應此嘉辰，宜播寬澤，可大赦天下。」甲午，周遣柱國梁士彥率眾至肥口。戊戌，周軍進圍壽陽。辛丑，以車騎將軍、開府儀同三司、南兖州刺史淳于量為上流水軍都督；中領軍樊毅都督北討諸軍事，加安北將軍；散騎常侍、左衛將軍任忠都督北討前軍事，加平北將軍；前豐州刺史皐文奏率步騎三千趣陽平郡。癸卯，任忠率步騎七千趣秦郡。景午，新除仁威將軍、右衛將軍魯廣達率眾入淮。是日，樊毅領水軍二萬自東關入焦湖，武毅將軍蕭摩訶率步騎趣歷陽。戊申，豫州陷。辛亥，霍州又陷。癸丑，以新除中衛大將軍、揚州刺史始興王叔陵為大都督，揔督水步眾軍。

十二月乙丑，南北兖、晉三州，及盱眙、山陽、陽平、馬頭、秦、歷陽、沛、北譙、南梁等九郡，並自拔還京師。譙、北徐州又陷。自是淮南之地盡沒于周矣。己巳，詔曰：「昔堯、舜在上，茅屋土階，湯、禹為君，藜杖韋帶。至如甲帳珠絡，華榱璧璫，未能雍熙，徒聞侈欲。朕企仰前聖，思求訟平，正道多違，澆風靡乂。至今貴里豪家，金鋪玉舄，貧居陋巷，彘食牛衣，稱物平施，何其遼遠。爟烽未息，役賦兼勞，文吏姦貪，妄動科格。重以旗亭關市，稅斂繁多，不廣都內之錢，非供水衡之費，逼遏商賈，營謀私蓄。靖懷眾弊，宜事改張。弗弘王道，安拯民蠹？今可宣勒主衣、尚方諸堂署等，自非軍國資須，不得繕造眾物。後宮僚列，若有游長，掖庭啟奏，即皆量遣。大予祕戲，非會禮經，樂府倡優，不合雅正，竝可刪改。市估津稅，軍令國章，更須詳定，唯務平允。別觀離宮，郊閒野外，非恒饗宴，勿復脩治。并勒內外文武車馬宅舍，皆循儉約，勿尚奢華。違我嚴規，抑有刑憲。所由具為條格，標榜宣示，令喻朕心焉。」癸酉，遣平北將軍沈恪、電威將軍裴子烈鎮南徐州，開遠將軍徐道奴鎮柵口，前信州刺史楊寶安鎮白下。戊寅，以中領軍樊毅為鎮西將軍、都督荊郢巴武四州水陸諸軍事。

十二年春正月戊戌，以散騎常侍、左衛將軍任忠為平南將軍、南豫州刺史，督緣江軍防事。

三月壬辰，以平北將軍廬陵王伯仁為翊左將軍、中領軍。

夏四月癸亥，尚書左僕射陸繕卒。乙丑，以宣毅將軍河東王叔獻為南徐州刺史。己卯，大雩。壬午，雨。

五月癸巳，以軍師將軍、尚書右僕射晉安王伯恭為尚書僕射。

六月壬戌，大風壞皋門中闥。

秋八月己未，周使持節、上柱國、鄖州揔管滎陽郡公司馬消難以鄖、隨、溫、應、土、順、沔、儇、岳等九州，魯山、甑山、沌陽、應城、平靖、武陽、上明、溳水等八鎮內附。詔以消難為使持節、侍中、大都督、揔督安隨等九州八鎮諸軍事、車騎將軍、司空，封隨郡公，給鼓吹、女樂各一部。庚申，詔鎮西將軍樊毅進督沔、漢諸軍事。遣平南將軍、南豫州刺史任忠率眾趣歷陽；通直散騎常侍、超武將軍陳慧紀為前軍都督，趣南兖州。戊辰，以新除司空司馬消難為大都督水陸諸軍事。庚午，通直散騎常侍淳于陵克臨江郡。癸酉，智武將軍魯廣達克郭默城。甲戌，大雨霖。景子，淳于陵克祐州城。

九月癸未，周臨江太守劉顯光率眾內附。是夜，天東南有聲，如風水相擊，三夜乃止。景戌，改安陸郡為南司州。丁亥，周將王延貴率眾援歷陽，任忠擊破之，生擒延貴等。己酉，周廣陵義主曹藥率眾入附。

冬十月癸丑，大雨雹震。

十一月己丑，詔曰：「朕君臨四海，日旰劬勞，思弘至治，未臻斯道。而兵車驟出，軍費尤煩，芻漕控引，不能徵賦。夏中亢旱傷農，畿內為甚，民天所資，歲取無託。此則政刑未理，陰陽舛度，黎元阻饑，君孰與足？靖言興念，余責在躬，宜布惠澤，溥沾氓庶。其丹陽、吳興、晉陵、建興、義興、東海、信義、陳留、江陵等十郡，并諸署即年田稅、祿秩，竝各原半，其丁租半申至來歲秋登。」

十二月庚辰，宣毅將軍、南徐州刺史河東王叔獻薨。

十三年春正月壬午，以車騎將軍、開府儀同三司淳于量為左光祿大夫；中權將軍、護軍將軍鄱陽王伯山即本號開府儀同三司；鎮右將軍、國子祭酒新安王伯固為揚州刺史；軍師將軍、尚書僕射晉安王伯恭為尚書左僕射；安右將軍、丹陽尹徐陵為中書監，領太子詹事；吏部尚書袁憲為尚書右僕射。庚寅，以輕車將軍、衛尉卿宜都王叔明為南徐州刺史。

二月甲寅，詔賜司馬消難所部周大將軍田廣等封爵各有差。乙亥，輿駕親耕藉田。

夏四月乙巳，分衡州始興郡為東衡州，衡州為西衡州。

五月景辰，以前鎮西將軍樊毅為中護軍。

六月辛卯，以新除中護軍樊毅為護軍將軍。

秋九月癸亥，夜，大風至自西北，發屋拔樹，大雷震雹。

冬十月癸未，以散騎常侍、丹陽尹毛喜為吏部尚書，護軍將軍樊毅為鎮西將軍、荊州刺史。改鄱陽郡為吳州。壬寅，丹丹國遣使獻方物。

十二月辛巳，彗星見。己亥，以翊右將軍、衛尉卿沈恪為護軍將軍。

十四年春正月己酉，高宗弗豫。甲寅，崩于宣福殿，時年五十三。遺詔曰：「朕爰自遘疾，曾未浹旬，醫藥不瘳，便屬大漸，終始定分，夫復奚言。但君臨寰宇，十有四載，誠則雖休勿休，日慎一日，知宗廟之負重，識王業之艱難。而邊鄙多虞，生民未乂，方欲蕩清四海，包吞八荒，有志莫從，遺恨幽壤。皇太子叔寶繼體正嫡，年業韶茂，纂統洪基，社稷有主。羣公卿士、文武內外，俱罄心力，同竭股肱，送往事居，尽忠誠之節，當官奉職，引翼亮之功。務在叶和，無違朕意。凡厥終制，事從省約。金銀之飾，不須入壙，明器之具，皆令用瓦。唯使儉而合禮，勿得奢而乖度。以日易月，旣有通規，公除之制，悉依舊准。在位百司，三日一臨，四方州鎮，五等諸侯，各守所職，並停奔赴。」

二月辛卯，上謚孝宣皇帝，廟號高宗。癸巳，葬顯寧陵。

高宗在田之日，有大度幹略，及乎登庸，寔允天人之望。梁室喪亂，淮南地並入齊，高宗太建初，志復舊境，乃運神略，授律出師，至於戰勝攻取，獻捷相繼，遂獲反侵地，功實懋焉。及周滅齊，乘勝略地，還達江際矣。

史臣曰：高宗器度弘厚，亦有人君之量焉。世祖知冢嗣仁弱，弗可傳於寶位，高宗地居姬旦，世祖情存太伯，及乎弗悆，大事咸委焉。至於纂業，萬機平理，命將出師，克淮南之地，開拓土宇，靜謐封疆。享國十餘年，志大意逸，呂梁覆軍，大喪師徒矣。江左削弱，抑此之由。嗚呼！蓋德不逮文，智不及武，雖得失自我，無禦敵之略焉。

## 陳書‧卷六 本紀第六 後主

後主諱叔寶，字元秀，小字黃奴，高宗嫡長子也。梁承聖二年十一月戊寅生于江陵。明年，江陵陷，高宗遷關右，留後主于穰城。天嘉三年，歸京師，立為安成王世子。天康元年，授寧遠將軍，置佐史。光大二年，為太子中庶子，尋遷侍中，餘如故。太建元年正月甲午，立為皇太子。  

十四年正月甲寅，高宗崩。乙卯，始興王叔陵作逆，伏誅。丁巳，太子即皇帝位于太極前殿。詔曰：「上天降禍，大行皇帝奄弃萬國，攀號擗踊，無所迨及。朕以哀焭，嗣膺寶歷，若涉巨川，罔知攸濟，方賴羣公，用匡寡薄。思播遺德，覃被億兆，凡厥遐邇，咸與惟新。可大赦天下。在位文武及孝悌力田為父後者，並賜爵一級。孤老鰥寡不能自存者，賜穀人五斛、帛二匹。」癸亥，以侍中、翊前將軍、丹陽尹長沙王叔堅為驃騎將軍、開府儀同三司、揚州刺史，右衛將軍蕭摩訶為車騎將軍、南徐州刺史，鎮西將軍、荊州刺史樊毅進號征西將軍，平南將軍、豫州刺史任忠進號鎮南將軍，護軍將軍沈恪為特進、金紫光祿大夫，平西將軍魯廣達進號安西將軍，仁武將軍、豐州刺史章大寶為中護軍。乙丑，尊皇后為皇太后，宮曰弘範。景寅，以冠軍將軍晉熈王叔文為宣惠將軍、丹陽尹。丁卯，立弟叔重為始興王，奉昭烈王祀。己巳，立妃沈氏為皇后。辛未，立皇弟叔儼為尋陽王，皇弟叔慎為岳陽王，皇弟叔達為義陽王，皇弟叔熊為巴山王，皇弟叔虞為武昌王。壬申，侍中、中權將軍、開府儀同三司鄱陽王伯山進號中權大將軍，軍師將軍、尚書左僕射晉安王伯恭進號翊前將軍、侍中，翊右將軍、中領軍廬陵王伯仁進號安前將軍，鎮南將軍、江州刺史豫章王叔英進號征南將軍，平南將軍、湘州刺史建安王叔卿進號安南將軍。以侍中、中書監、安右將軍徐陵為左光祿大夫，領太子少傅。甲戌，設無㝵大會於太極前殿。

三月辛亥，詔曰：「躬推為勸，義顯前經，力農見賞，事昭往誥。斯乃國儲是資，民命攸屬，豐儉隆替，靡不由之。夫入賦自古，輸藁惟舊，沃饒貴于十金，磽确至於三易，腴塉旣異，盈縮不同。詐偽日興，簿書歲改。稻田使者，箸自西京，不實峻刑，聞諸東漢。老農懼於祗應，俗吏因以侮文。輟耒成羣，游手為伍，永言妨蠹，良可太息。今陽和在節，膏澤潤下，宜展春耨，以望秋坻。其有新闢塍畎，進墾蒿萊，廣袤勿得度量，征租悉皆停免。私業久廢，咸許占作，公田荒縱，亦隨肆勤。儻良守教耕，淳民載酒，有茲督課，議以賞擢。外可為格班下，稱朕意焉。」癸亥，詔曰：「夫體國經野，長世字氓，雖因革儻殊，弛張或異，至於旁求俊乂，爰逮側微，用適和羹，是隆大厦，上智中主，咸由此術。朕以寡薄，嗣膺景祚，雖哀疚在躬，情慮惛舛，而宗社任重，黎庶務殷，無由自安拱默，敢忘康濟，思所以登顯髦彥，式備周行。但空勞宵夢，屢勤史卜，五就莫來，八能不至。是用申旦凝慮，景夜損懷。豈以食玉炊桂，無因自達？將懷寶迷邦，咸思獨善？應內外眾官九品已上，可各薦一人，以會彙征之旨。且取備實難，舉長或易，小大之用，明言所施，勿得南箕北斗，名而非實。其有負能仗氣，擯壓當時，著賓戲以自憐，草客嘲以慰志，人生一世，逢遇誠難，亦宜去此幽谷，翔茲天路，趨銅駝以觀國，望金馬而來庭，便當隨彼方圓，飭之矩矱。」又詔曰：「昔睿后宰民，哲王御㝢，雖德稱汪濊，明能普燭，猶復紆己乞言，降情訪道，高咨岳牧，下聽輿臺，故能政若神明，事無悔吝。朕纂承丕緒，思隆大業，常懼九重已邃，四聰未廣，欲聽昌言，不疲痺足，若逢廷折，無憚批鱗。而口柔之辭，儻聞於在位，腹誹之意，或隱於具僚，非所以弘理至公，緝熈帝載者也。內外卿士文武眾司，若有智周政術，心練治體，救民俗之疾苦，辯禁網之疏密者，各進忠讜，無所隱諱。朕將虛己聽受，擇善而行，庶深鑒物情，匡我王度。」己巳，以侍中、尚書左僕射、新除翊前將軍晉安王伯恭為安南將軍、湘州刺史，新除翊左將軍、永陽王伯智為尚書僕射，中護軍章大寶為豐州刺史。

夏四月景申，立皇子永康公胤為皇太子，賜天下為父後者爵一級，王公已下賚帛各有差。庚子，詔曰：「朕臨御區宇，撫育黔黎，方欲康濟澆薄，蠲省繁費，奢僭乖衷，實宜防斷。應鏤金銀薄及庶物化生土木人綵花之屬，及布帛幅尺短狹輕疏者，竝傷財廢業，尤成蠹患。又僧尼道士，挾邪左道，不依經律，民間淫祀祅書諸珍怪事，詳為條制，竝皆禁絕。」癸卯，詔曰：「中歲克定淮、泗，爰涉青、徐，彼土酋豪，竝輸罄誠款，分遣親戚，以為質任。今舊土淪陷，復成異域，南北阻遠，未得會同，念其分乖，殊有愛戀。夷狄吾民，斯事一也，何獨譏禁，使彼離析？外可即檢任子館及東館并帶保任在外者，竝賜衣糧，頒之酒食，遂其鄉路，所之阻遠，便發遣船仗衛送，必令安達。若已預仕宦及別有事義不欲去者，亦隨其意。」

六月癸酉朔，以明威將軍、通直散騎常侍孫瑒為中護軍。

秋七月辛未，大赦天下。是月，江水色赤如血，自京師至于荊州。

八月癸未夜，天有聲如風水相擊。乙酉夜亦如之。景戌，以使持節、都督緣江諸軍事、安西將軍魯廣達為安左將軍。

九月景午，設無㝵大會於太極殿，捨身及乘輿御服，大赦天下。辛亥夜，天東北有聲如蟲飛，漸移西北。乙卯，太白晝見。景寅，以驃騎將軍、開府儀同三司、揚州刺史長沙王叔堅為司空，征南將軍、江州刺史豫章王叔英即本號開府儀同三司。

至德元年春正月壬寅，詔曰：「朕以寡薄，嗣守鴻基，哀惸切慮，疹恙纏織，訓俗少方，臨下靡筭，懼甚踐冰，慄同馭朽。而四氣易流，三光遄至，纓紱列陛，玉帛充庭，具物匪新，節序疑舊，緬思前德，永慕昔辰，對軒闥而哽心，顧扆筵而慓氣。思所以仰遵遺構，俯勵薄躬，陶鑄九流，休息百姓，用弘寬簡，取叶陽和。可大赦天下，改太建十五年為至德元年。」以征南將軍、江州刺史、新除開府儀同三司豫章王叔英為中衛大將軍，驃騎將軍、開府儀同三司、揚州刺史長沙王叔堅為江州刺史，征東將軍、開府儀同三司、東揚州刺史司馬消難進號車騎將軍，宣惠將軍、丹陽尹晉熈王叔文為揚州刺史，鎮南將軍、南豫州刺史任忠為領軍將軍，安左將軍魯廣達為平南將軍、南豫州刺史，祠部尚書江揔為吏部尚書。癸卯，立皇子深為始安王。

二月丁丑，以始興王叔重為揚州刺史。

夏四月戊辰，交州刺史李幼榮獻馴象。己丑，以前輕車將軍、揚州刺史晉熈王叔文為江州刺史。

秋八月丁卯，以驃騎將軍、開府儀同三司長沙王叔堅為司空。

九月丁巳，天東南有聲如蟲飛。

冬十月丁酉，立皇弟叔平為湘東王，叔敖為臨賀王，叔宣為陽山王，叔穆為西陽王。戊戌，侍中、安右將軍、左光祿大夫、太子少傅徐陵卒。癸丑，立皇弟叔儉為南安王，叔澄為南郡王，叔興為沅陵王，叔韶為岳山王，叔純為新興王。

十二月景辰，頭和國遣使獻方物。司空長沙王叔堅有罪免。戊午夜，天開自西北至東南，其內有青黃色，隆隆若雷聲。

二年春正月丁卯，分遣大使巡省風俗。平南將軍、豫州刺史魯廣達進號安南將軍。癸巳，大赦天下。

夏五月戊子，以尚書僕射永陽王伯智為平東將軍、東揚州刺史，輕車將軍、江州刺史晉熈王叔文為信威將軍、湘州刺史，仁威將軍、揚州刺史始興王叔重為江州刺史，信武將軍、南琅邪彭城二郡太守南平王嶷為揚州刺史，吏部尚書江揔為尚書僕射。

秋七月戊辰，以長沙王叔堅為侍中、鎮左將軍。壬午，太子加元服，在位文武賜帛各有差，孝悌力田為父後者各賜一級，鰥寡癃老不能自存者人穀五斛。

九月癸未，太白晝見。

冬十月己酉，詔曰：「耕鑿自足，乃曰淳風，貢賦之興，其來尚矣。蓋由庚極務，不獲已而行焉。但法令滋章，姦盜多有，俗尚澆詐，政鮮惟良。朕日旰夜分，矜一物之失所，泣辜罪己，愧三千之未措。望訂初下，使彊蔭兼出，如聞貧富均起，單弱重弊，斯豈振窮扇暍之意歟？是乃下吏箕斂之苛也。故云『百姓不足，君孰與足』。自太建十四年望訂租調逋未入者，並悉原除。在事百僚，辯断庶務，必去取平允，無得便公害民，為己聲績，妨紊政道。」

十一月景寅，大赦天下。壬申，盤盤國遣使獻方物。戊寅，百濟國遣使獻方物。

三年春正月戊午朔，日有蝕之。庚午，以鎮左將軍長沙王叔堅即本號開府儀同三司，征西將軍、荊州刺史樊毅為護軍將軍，守吏部尚書、領著作陸瓊為吏部尚書，金紫光祿大夫袁敬加特進。

三月辛酉，前豐州刺史章大寶舉兵反。

夏四月庚戌，豐州義軍主陳景詳斬大寶，傳首京師。

秋八月戊子夜，老人星見。己酉，以左民尚書謝伷為吏部尚書。

九月甲戌，特進、金紫光祿大夫袁敬卒。

冬十月己丑，丹丹國遣使獻方物。

十一月己未，詔曰：「宣尼誕膺上哲，體資至聖，祖述憲章之典，並天地而合德，樂正雅頌之奧，與日月而偕明，垂後昆之訓範，開生民之耳目。梁季湮微，靈寢忘處，鞠為茂草，三十餘年，敬仰如在，永惟愾息。今雅道雍熙，由庚得所，斷琴故履，零落不追，閱笥開書，無因循復。外可詳之禮典，改築舊廟，慈房桂棟，咸使惟新，芳蘩潔潦，以時饗奠。」辛巳，輿駕幸長干寺，大赦天下。

十二月丙戌，太白晝見。辛卯，皇太子出太學，講孝經，戊戌，講畢。辛丑，釋奠于先師，禮畢，設金石之樂，會宴王公卿士。癸卯，高麗國遣使獻方物。

是歲，蕭巋死，子琮代立。

四年春正月甲寅，詔曰：「堯施諫鼓，禹拜昌言，求之異等，久著前無，舉以淹滯，復聞昔典，斯乃治道之深規，帝王之切務。朕以寡昧，丕承鴻緒，未明虛己，日旰興懷，萬機多紊，四聰弗遠，思聞蹇諤，採其謀計。王公已下，各薦所知，旁詢管庫，爰及輿皁，一介有能，片言可用，朕親加聽覽，佇於啟沃。」中權大將軍、開府儀同三司鄱陽王伯山進號鎮衛將軍，中衛大將軍、開府儀同三司豫章王叔英進號驃騎大將軍，鎮左將軍、開府儀同三司長沙王叔堅進號中軍大將軍，安南將軍晉安王伯恭進號鎮右將軍，翊右將軍宜都王叔明進號安右將軍。

二月景戌，以鎮右將軍晉安王伯恭為特進。景申，立皇弟叔謨為巴東王，叔顯為臨江王，叔坦為新會王，叔隆為新寧王。

夏五月丁巳，立皇子莊為會稽王。

秋九月甲午，輿駕幸玄武湖，肆艫艦閱武，宴羣臣賦詩。戊戌，以鎮衛將軍、開府儀同三司鄱陽王伯山為東揚州刺史，智武將軍岳陽王叔慎為丹陽尹。丁未，百濟國遣使獻方物。

冬十月癸亥，尚書僕射江揔為尚書令，吏部尚書謝伷為尚書僕射。

十一月己卯，詔曰：「惟刑止暴，惟德成物，三才是資，百王不改。而世無抵角，時鮮犯鱗，渭橋驚馬，弗聞廷爭，桃林逸牛，未見其旨。雖剽悍輕侮，理從鉗釱，憃愚杜默，宜肆矜弘，政乏良哉，明慙則哲，求諸刑措，安可得乎？是用屬寤寐以軫懷，負黼扆而於邑。復茲合璧輪缺，連珠緯舛，黃鍾獻呂，和氣始萌，玄英告中，履長在御，因時宥過，抑乃斯得。可大赦天下。」

禎明元年春正月景子，以安前將軍衡陽王伯信進號鎮前將軍，安東將軍、吳興太守廬陵王伯仁為特進，智武將軍、丹陽尹岳陽王叔慎為湘州刺史，仁武將軍義陽王叔達為丹陽尹。戊寅，詔曰：「栢皇、大庭，鼓淳和於曩日，姬王、嬴后，被澆風於末載，刑書已鑄，善化匪融，禮義旣乖，姦宄斯作。何其淳朴不反，浮華競扇者歟？朕居中御物，納隍在睠，頻恢天網，屢絕三邊，元元黔庶，終罹五辟。蓋乃康哉寡薄，抑焉法令滋章。是用當宁弗怡，矜此向隅之意。今三元具序，萬國朝辰，靈芝獻於始陽，膏露凝於聿歲，從春施令，仰乾布德，思與九有，惟新七政。可大赦天下，改至德五年為禎明元年。」乙未，地震。癸卯，以鎮前將軍衡陽王伯信為鎮南將軍、西衡州刺史。

二月丁未，以特進、鎮右將軍晉安王伯恭進號中衛將軍，中書令建安王叔卿為中書監。丁卯，詔至德元年望訂租調逋未入者，竝原之。

秋八月癸卯，老人星見。丁未，以車騎將軍蕭摩訶為驃騎將軍。

九月乙亥，以驃騎將軍、開府儀同三司豫章王叔英為驃騎大將軍。庚寅，蕭琮所署尚書令、太傅安平王蕭巖，中軍將軍、荊州刺史義興王蕭瓛，遣其都官尚書沈君公，詣荊州刺史陳紀請降。辛卯，巖等率文武男女十萬餘口濟江。甲午，大赦天下。

冬十一月乙亥，割揚州吳郡置吳州，割錢塘縣為郡，屬焉。景子，以蕭巖為平東將軍、開府儀同三司、東揚州刺史，蕭瓛為安東將軍、吳州刺史。丁亥，以驃騎大將軍、開府儀同三司豫章王叔英兼司徒。

十二月景辰，以前鎮衛將軍、開府儀同三司、東揚州刺史鄱陽王伯山為鎮衛大將軍、開府儀同三司，前中衛將軍晉安王伯恭為中衛將軍、右光祿大夫。

二年春正月辛巳，立皇子恮為東陽王，恬為錢塘王。是月，遣散騎常侍周羅㬋帥兵屯峽口。

夏四月戊申，有羣鼠無數，自洲岸入石頭渡淮，至于青塘兩岸，數日死，隨流出江。戊午，以左民尚書蔡徵為吏部尚書。是月，郢州南浦水黑如墨。

五月壬午，以安前將軍廬陵王伯仁為特進。甲午，東冶鑄鐵，有物赤色如數斗，自天墜鎔所，有聲隆隆如雷，鐵飛出牆外燒民家。

六月戊戌，扶南國遣使獻方物。庚子，廢皇太子胤為吳興王，立軍師將軍、揚州刺史始安王深為皇太子。辛丑，平南將軍、江州刺史南平王嶷進號鎮南將軍；忠武將軍、南徐州刺史永嘉王彥進號安北將軍；會稽王莊為翊前將軍、揚州刺史；宣惠將軍、尚書令江揔進號中權將軍；雲麾將軍、太子詹事袁憲為尚書僕射；尚書僕射謝伷為特進；寧遠將軍、新除吏部尚書蔡徵進號安右將軍。甲辰，以安右將軍魯廣達為中領軍。丁巳，大風至自西北激濤水入石頭城，淮渚暴溢，漂沒舟乘。

冬十月己亥，立皇子蕃為吳郡王。辛丑，以度支尚書、領大著作姚察為吏部尚書。己酉，輿駕幸莫府山，大校獵。

十一月丁卯，詔曰：「夫議獄緩刑，皇王之所垂範，勝殘去殺，仁人之所用心。自畫冠旣息，刻吏斯起，法令滋章，手足無措。朕君臨區宇，屬當澆末，輕重之典，在政未康，小大之情，興言多愧。眷茲狴犴，有軫哀矜，可克日於大政殿訊獄。」壬申，以鎮南將軍、江州刺史南平王嶷為征西將軍、郢州刺史，安北將軍、南徐州刺史永嘉王彥為安南將軍、江州刺史，軍師將軍南海王虔為安北將軍、南徐州刺史。景子，立皇弟叔榮為新昌王，叔匡為太原王。是月，隋遣晉王廣眾軍來伐，自巴、蜀、沔、漢下流至廣陵，數十道俱入，緣江鎮戍，相継奏聞。時新除湘州刺史施文慶、中書舍人沈客卿掌機密用事，並抑而不言，故無備禦。

三年春正月乙丑朔，霧氣四塞。是日，隋揔管賀若弼自北道廣陵濟京口，揔管韓擒虎趨橫江，濟採石，自南道將會弼軍。景寅，採石戍主徐子建馳啟告變。丁卯，召公卿入議軍旅。戊辰，內外戒嚴，以驃騎將軍蕭摩訶、護軍將軍樊毅、中領軍魯廣達並為都督，遣南豫州刺史樊猛帥舟師出白下，散騎常侍皐文奏將兵鎮南豫州。庚午，賀若弼攻陷南徐州。辛未，韓擒虎又陷南豫州，文奏敗還。至是隋軍南北道竝進。後主遣驃騎大將軍、司徒豫章王叔英屯朝堂，蕭摩訶屯樂遊苑，樊毅屯耆闍寺，魯廣達屯白土岡，忠武將軍孔範屯寶田寺。己卯，鎮東大將軍任忠自吳興入赴，仍屯朱雀門。辛巳，賀若弼進據鍾山，頓白土岡之東南。甲申，後主遣眾軍與弼合戰，眾軍敗績。弼乘勝至樂遊苑，魯廣達猶督散兵力戰，不能拒。弼進攻宮城，燒北掖門。是時韓擒虎率眾自新林至于石子岡，任忠出降於擒虎，仍引擒虎經朱雀航趣宮城，自南掖門而入。於是城內文武百司皆遁出，唯尚書僕射袁憲在殿內。尚書令江揔、吏部尚書姚察、度支尚書袁權、前度支尚書王瑗、侍中王寬居省中。後主聞兵至，從宮人十餘出後堂景陽殿，將自投于井，袁憲侍側，苦諫不從，後閤舍人夏侯公韻又以身蔽井，後主與爭久之，方得入焉。及夜，為隋軍所執。景戌，晉王廣入據京城。

三月己巳，後主與王公百司發自建鄴，入于長安。隋仁壽四年十一月壬子，薨於洛陽，時年五十二。追贈大將軍，封長城縣公，謚曰煬，葬河南洛陽之芒山。

史臣侍中鄭國公魏徵曰：

高祖拔起壠畝，有雄桀之姿。始佐下藩，奮英奇之略，弭節南海，職思靜亂。援旗北邁，義在勤王，掃侯景於旣成，拯梁室於已墜。天網絕而復續，國步屯而更康，百神有主，不失舊物。魏王之延漢鼎祚，宋武之反晉乘輿，懋績鴻勳，無以尚也。于時內難未弭，外隣勍敵，王琳作梗於上流，周、齊搖蕩於江、漢，畏首畏尾，若存若亡，此之不圖，遽移天歷，雖皇靈有睠，何其速也？然志度弘遠，懷抱豁如，或取士於仇讎，或擢才於亡命，掩其受金之過，宥其吠堯之罪，委以心腹爪牙，咸能得其死力，故乃決機百勝，成此三分，方諸鼎峙之雄，足以無慙權、備矣。

世祖天姿叡哲，清明在躬，早預經綸，知民疾苦，思擇令典，庶幾至治。德刑竝用，戡濟艱虞，羣兇授首，彊隣震懾。雖忠厚之化未能及遠，恭儉之風足以垂訓，若不尚明察，則守文之良主也。

臨川年長於成王，過微於太甲。宣帝有周公之親，無伊尹之志，明辟不復，桐宮遂往，欲加之罪，其無辭乎！

高宗爰自在田，雅量宏廓，登庸御極，民歸其厚。惠以使下，寬以容眾。智勇爭奮，師出有名，揚旆分麾，風行電掃，闢土千里，奄有淮、泗，戰勝攻取之勢，近古未之有也。旣而君侈民勞，將驕卒墮，帑藏空竭，折衄師徒，於是秦人方彊，遂窺兵於江上矣。李克以為吳之先亡，由乎數戰數勝，數戰則民疲，數勝則主驕，以驕主御疲民，未有不亡者也。信哉言乎！高宗始以寬大得人，終以驕侈致敗，文、武之業，墜于茲矣。

後主生深宮之中，長婦人之手，旣屬邦國殄瘁，不知稼穡艱難。初懼阽危，屢有哀矜之詔，後稍安集，復扇淫侈之風。賓禮諸公，唯寄情於文酒，昵近羣小，皆委之以衡軸。謀謨所及，遂無骨鯁之臣，權要所在，莫匪侵漁之吏。政刑日紊，尸素盈朝，躭荒為長夜之飲，嬖寵同豔妻之孽，危亡弗恤，上下相蒙，眾叛親離，臨機不寤，自投於井，冀以苟生，視其以此求全，抑亦民斯下矣。

遐觀列辟，纂武嗣興，其始也皆欲齊明日月，合德天地，高視五帝，俯協三王，然而靡不有初，克終蓋寡，其故何哉？竝以中庸之才，懷可移之性，口存於仁義，心怵於嗜慾。仁義利物而道遠，嗜欲遂性而便身。便身不可久違，道遠難以固志。佞諂之倫，承顏候色，因其所好，以悅導之，若下坂以走丸，譬順流而決壅。非夫感靈辰象，降生明德，孰能遺其所樂，而以百姓為心哉？此所以成、康、文、景千載而罕遇，癸、辛、幽、厲靡代而不有，毒被宗社，身嬰戮辱，為天下笑，可不痛乎！古人有言，亡國之主，多有才蓺，考之梁、陳及隋，信非虛論。然則不崇教義之本，偏尚淫麗之文，徒長澆偽之風，無救亂亡之禍矣。

史臣曰：後主昔在儲宮，早摽令德，及南面繼業，寔允天人之望矣。至於禮樂刑政，咸遵故典，加以深弘六藝，廣闢四門，是以待詔之徒，爭趨金馬，稽古之秀，雲集石渠。且梯山航海，朝貢者往往歲至矣。自魏正始、晉中朝以來，貴臣雖有識治者，皆以文學相處，罕關庶務，朝章大典，方參議焉，文案簿領，咸委小吏，浸以成俗，迄至于陳。後主因循，未遑改革，故施文慶、沈客卿之徒，專掌軍國要務，姦黠左道，以裒刻為功，自取身榮，不存國計，是以朝經墮廢，禍生隣國。斯亦運鍾百六，鼎玉遷變，非唯人事不昌，蓋天意然也。

## 陳書‧卷七 列傳第一

高祖章皇后　世祖沈皇后　廢帝王皇后　高宗柳皇后　後主沈皇后張貴妃

周禮，王者立后，六宮，三夫人，九嬪，二十七世婦，八十一御妻，以聽天下之內治。然受命繼體之主，非獨外相佐也，蓋亦有內德助焉。漢魏已來，六宮之職，因襲增置，代不同矣。高祖承微接亂，光膺天歷，以朴素自處，故後宮員位多闕。世祖天嘉初，詔立後宮員數，始置貴妃、貴嬪、貴姬三人，以擬古之三夫人。又置淑媛、淑儀、淑容、昭華、昭容、昭儀、脩華、脩儀、脩容九人，以擬古之九嬪。又置婕妤、容華、充華、承徽、烈榮五人，謂之五職，亞於九嬪。又置美人、才人、良人三職，其職無員數，號為散位。世祖性恭儉，而嬪嬙多闕，高宗、後主內職無所改作。今之所綴，略備此篇。

高祖宣皇后章氏，諱要兒，吳興烏程人也。本姓鈕，父景明為章氏所養，因改焉。景明，梁代官至散騎侍郎。后母蘇，嘗遇道士以小龜遺己，光采五色，曰：「三年有徵。」及期，后生而紫光照室，因失龜所在。少聰慧，美容儀，手爪長五寸，色竝紅白，每有朞功之服，則一爪先折。高祖先娶同郡錢仲方女，早卒，後乃聘后。后善書計，能誦詩及楚辭。

高祖自廣州南征交阯，命后與衡陽王昌隨世祖由海道歸于長城。侯景之亂，高祖下至豫章，后為景所囚。景平，而高祖為長城縣公，后拜夫人。及高祖踐祚，永定元年立為皇后。追贈后父景明特進、金紫光祿大夫，加金章紫綬，拜后母蘇安吉縣君。二年，安吉君卒，與后父合葬吳興。明年，追封后父為廣德縣侯，邑五百戶，謚曰溫。高祖崩，后與中書舍人蔡景歷定計，祕不發喪，召世祖入纂，事在蔡景歷及侯安都傳。世祖即位，尊后為皇太后，宮曰慈訓。廢帝即位，尊后為太皇太后。光大二年，后下令黜廢帝為臨海王，命高宗嗣位。太建元年，尊后為皇太后。二年三月景申，崩于紫極殿，時年六十五。遺令喪事所須，並從儉約，諸有饋奠，不得用牲牢。其年四月，羣臣上謚曰宣太后，祔葬萬安陵。

后親屬無在朝者，唯族兄鈕洽官至中散大夫。

世祖沈皇后諱妙容，吳興武康人也。父法深，梁安前中錄事參軍。后年十餘歲，以梁大同中歸于世祖。高祖之討侯景，世祖時在吳興，景遣使收世祖及后。景平，乃獲免。高祖踐祚，永定元年，后為臨川王妃。世祖即位，為皇后。追贈后父法深光祿大夫，加金章紫綬，封建城縣侯，邑五百戶，謚曰恭，追贈后母高綏安縣君，謚曰定。廢帝即位，尊后為皇太后，宮曰安德。

時高宗與僕射到仲舉、舍人劉師知等並受遺輔政，師知與仲舉恒居禁中參決眾事，而高宗為揚州刺史，與左右三百人入居尚書省。師知見高宗權重，陰忌之，乃矯勑謂高宗曰：「今四方無事，王可還東府，經理州務。」高宗將出，而諮議毛喜止之曰：「今若出外，便受制於人，譬如曹爽，願作富家翁不可得也。」高宗乃稱疾，召師知留之與語，使毛喜先入言之於后。后曰：「今伯宗年幼，政事並委二郎，此非我意。」喜又言於廢帝，帝曰：「此自師知等所為，非朕意也。」喜出以報高宗，高宗因囚師知，自入見后及帝，極陳師知之短，仍自草敕請畫，以師知付廷尉治罪。其夜，於獄中賜死。自是政無大小，盡歸高宗。后憂悶計無所出，乃密賂宦者蔣裕，令誘建安人張安國，使據郡反，冀因此以圖高宗。安國事覺，並為高宗所誅。時后左右近侍頗知其事，后恐連逮黨與，並殺之。高宗即位，以后為文皇后。陳亡入隋，大業初，自長安歸于江南，頃之，卒。

后兄欽，隨世祖征伐，以功至貞威將軍、安州刺史。世祖即位，襲爵建城侯，加通直散騎常侍、持節、會稽等九郡諸軍事、明威將軍、會稽太守，入為侍中、左衛將軍、衛尉卿。光大中，為尚書右僕射，尋遷左僕射。欽素無技能，奉己而已。高宗即位，出為雲麾將軍、義興太守，秩中二千石。太建元年卒，時年六十七，贈侍中、特進、翊左將軍，謚曰成。

子觀嗣，頗有學識，官至御史中丞。

廢帝王皇后，金紫光祿大夫固之女也。天嘉元年，為皇太子妃，廢帝即位，立為皇后。廢帝為臨海王，后為臨海王妃。至德中薨。

后生臨海嗣王至澤。至澤以光大元年為皇太子。太建元年，襲封臨海嗣王。尋為宣惠將軍，置佐史。陳亡入長安。

高宗柳皇后諱敬言，河東解人也。曾祖世隆，齊侍中、司空、尚書令、貞陽忠武公。祖惲，有重名於梁代，官至祕書監，贈侍中、中護軍。父偃，尚梁武帝女長城公主，拜駙馬都尉，大寶中，為鄱陽太守，卒官。后時年九歲，幹理家事，有若成人。侯景之亂，后與弟盼往江陵依梁元帝，元帝以長城公主之故，待遇甚厚。及高宗赴江陵，元帝以后配焉。承聖二年，后生後主於江陵。明年，江陵陷，高宗遷于關右，后與後主俱留穰城。天嘉二年，與後主還朝，后為安成王妃。高宗即位，立為皇后。

后美姿容，身長七尺二寸，手垂過膝。初，高宗居鄉里，先娶吳興錢氏女，及即位，拜為貴妃，甚有寵，后傾心下之。每尚方供奉之物，其上者皆推於貴妃，而己御其次焉。高宗崩，始興王叔陵為亂，後主賴后與樂安君吳氏救而獲免，事在叔陵傳。後主即位，尊后為皇太后，宮曰弘範。當是之時，新失淮南之地，隋師臨江，又國遭大喪，後主病瘡不能聽政，其誅叔陵、供大行喪事、邊境防守及百司眾務，雖假以後主之命，實皆決之於后。後主瘡愈，乃歸政焉。陳亡入長安，大業十一年薨於東都，年八十三，葬洛陽之邙山。

后性謙謹，未嘗以宗族為請，雖衣食亦無所分遺。

弟盼，太建中尚世祖女富陽公主，拜駙馬都尉。後主即位，以帝舅加散騎常侍。盼性愚戇，使酒，常因醉乘馬入殿門，為有司所劾，坐免官，卒於家。贈侍中、中護軍。

后從祖弟莊，清警有鑒識，太建末，為太子洗馬，掌東宮管記。後主即位，稍遷至散騎常侍、衛尉卿。禎明元年，轉右衛將軍，兼中書舍人，領雍州大中正。自盼卒後，太后宗屬唯莊為近，兼素有名望，猶是深被恩遇。尋遷度支尚書。陳亡入隋，為岐州司馬。

後主沈皇后諱婺華，儀同三司望蔡貞憲侯君理女也。母即高祖女會稽穆公主。主早亡，時后尚幼，而毀瘠過甚。及服畢，每至歲時朔望，恒獨坐涕泣，哀動左右，內外咸敬異焉。太建三年納為皇太子妃。後主即位，立為皇后。

后性端靜，寡嗜慾，聰敏彊記，涉獵經史，工書翰。初，後主在東宮，而后父君理卒，后居憂，處於別殿，哀毀逾禮。後主遇后旣薄，而張貴妃寵傾後宮，後宮之政竝歸之，后澹然未嘗有所忌怨。而居處儉約，衣服無錦繡之飾，左右近侍纔百許人，唯尋閱圖史、誦佛經為事。陳亡，與後主俱入長安。及後主薨，后自為哀辭，文甚酸切。隋煬帝每所巡幸，恒令從駕。及煬帝為宇文化及所害，后自廣陵過江還鄉里，不知所終。

后無子，養孫姬子胤為己子。后宗族多有顯官，事在君理傳。

后叔君公，自梁元帝敗後，常在江陵。禎明中，與蕭瓛、蕭巖率眾叛隋歸朝，後主擢為太子詹事。君公博學有才辯，善談論，後主深器之。陳亡，隋文帝以其叛己，命斬于建康。

後主張貴妃名麗華，兵家女也。家貧，父兄以織席為事。後主為太子，以選入宮。是時龔貴嬪為良娣，貴妃年十歲，為之給使，後主見而說焉，因得幸，遂有娠，生太子深。後主即位，拜為貴妃。性聰惠，甚被寵遇。後主每引貴妃與賓客遊宴，貴妃薦諸宮女預焉，後宮等咸德之，競言貴妃之善，由是愛傾後宮。又好厭魅之術，假鬼道以惑後主，置淫祀於宮中，聚諸妖巫使之鼓舞，因參訪外事，人閒有一言一事，妃必先知之，以白後主，由是益重妃，內外宗族多被引用。及隋軍陷臺城，妃與後主俱入于井，隋軍出之，晉王廣命斬貴妃，牓於青溪中橋。

史臣侍中鄭國公魏徵考覽記書，參詳故老，云後主初即位，以始興王叔陵之亂，被傷臥于承香閣下，時諸姬竝不得進，唯張貴妃侍焉。而柳太后猶居柏梁殿，即皇后之正殿也。後主沈皇后素無寵，不得侍疾，別居求賢殿。至德二年，乃於光照殿前起臨春、結綺、望仙三閣。閣高數丈，竝數十間，其窗牖、壁帶、懸楣、欄檻之類，竝以沈檀香木為之，又飾以金玉，閒以珠翠，外施珠簾，內有寶牀、寶帳，其服玩之屬，瑰奇珍麗，近古所未有。每微風暫至，香聞數里，朝日初照，光映後庭。其下積石為山，引水為池，植以奇樹，雜以花藥。後主自居臨春閣，張貴妃居結綺閣，龔、孔二貴嬪居望仙閣，竝複道交相往來。又有王、李二美人、張、薛二淑媛、袁昭儀、何婕妤、江脩容等七人，竝有寵，遞代以遊其上。以宮人有文學者袁大捨等為女學士。後主每引賓客對貴妃等遊宴，則使諸貴人及女學士與狎客共賦新詩，互相贈答，採其尤豔麗者以為曲詞，被以新聲，選宮女有容色者以千百數，令習而哥之，分部迭進，持以相樂。其曲有玉樹後庭花、臨春樂等，大指所歸，皆美張貴妃、孔貴嬪之容色也。其略曰：「璧月夜夜滿，瓊樹朝朝新。」而張貴妃髮長七尺，鬒黑如漆，其光可鑒。特聰惠，有神采，進止閑暇，容色端麗。每瞻視盼睞，光采溢目，照映左右。常於閣上靚糚，臨于軒檻，宮中遙望，飄若神仙。才辯彊記，善候人主顏色。是時，後主怠於政事，百司啟奏，竝因宦者蔡脫兒、李善度進請，後主置張貴妃於膝上共決之。李、蔡所不能記者，貴妃竝為條疏，無所遺脫。由是益加寵異，冠絕後庭。而後宮之家，不遵法度，有挂於理者，但求哀於貴妃，貴妃則令李、蔡先啟其事，而後從容為言之。大臣有不從者，亦因而譖之，所言無不聽。於是張、孔之勢，薰灼四方，大臣執政，亦從風而靡。閹宦便佞之徒，內外交結，轉相引進，賄賂公行，賞罰無常，綱紀瞀亂矣。

史臣曰：詩表關雎之德，易箸乾坤之基，然夫婦之際，人道之大倫也。若夫作儷天則，燮贊王化，則宣太后有其懿焉。

## 陳書‧卷八 列傳第二

杜僧明　周文育子寶安　侯安都

杜僧明字弘照，廣陵臨澤人也。形皃眇小，而膽氣過人，有勇力，善騎射。梁大同中，盧安興為廣州南江督護，僧明與兄天合及周文育竝為安興所啟，請與俱行。頻征俚獠有功，為新州助防。天合亦有材幹，預在征伐。安興死，僧明復副其子子雄。及交州土豪李賁反，逐刺史蕭諮，諮奔廣州，臺遣子雄與高州刺史孫冏討賁。時春草已生，瘴癘方起，子雄請待秋討之，廣州刺史新渝侯蕭映不聽，蕭諮又促之，子雄等不得已，遂行。至合浦，死者十六七，眾竝憚役潰散，禁之不可，乃引其餘兵退還。蕭諮啟子雄及冏與賊交通，逗留不進，梁武帝勑於廣州賜死。子雄弟子略、子烈竝雄豪任俠，家屬在南江。天合謀於眾曰：「盧公累代待遇我等亦甚厚矣，今見枉而死，不能為報，非丈夫也。我弟僧明萬人之敵，若圍州城，召百姓，誰敢不從。城破，斬二侯祭孫、盧，然後待臺使至，束手詣廷尉，死猶勝生。縱其不捷，亦無恨矣。」眾咸慷慨曰「是願也，唯足下命之」。乃與周文育等率眾結盟，奉子雄弟子略為主，以攻刺史蕭映。子略頓城南，天合頓城北，僧明、文育分據東西，吏人竝應之，一日之中，眾至數萬。高祖時在高要，聞事起，率眾來討，大破之，殺天合，生擒僧明及文育等，高祖竝釋之，引為主帥。

高祖征交阯及討元景仲，僧明、文育竝有功。侯景之亂，俱隨高祖入援京師。高祖於始興破蘭裕，僧明為前鋒，擒裕斬之。又與蔡路養戰於南野，僧明馬被傷，高祖馳往救之，以所乘馬授僧明，僧明乘馬與數十人復進，眾皆披靡，因而乘之，大敗路養。高州刺史李遷仕又據大皐，入灨石，以逼高祖，高祖遣周文育為前軍，與僧明擊走之。遷仕與寧都人劉孝尚併力將襲南康，高祖又令僧明與文育等拒之，相持連戰百餘日，卒擒遷仕，送于高祖軍。及高祖下南康，留僧明頓西昌，督安成、廬陵二郡軍事。元帝承制授假節、清野將軍、新州刺史，臨江縣子，邑三百戶。

侯景遣于慶等寇南江，高祖頓豫章，命僧明為前驅，所向克捷。高祖表僧明為長史，仍隨東討。軍至蔡洲，僧明率麾下燒賊水門大艦。及景平，以功除員外散騎常侍、明威將軍、南兖州刺史，進爵為侯，增邑并前五百戶，仍領晉陵太守。承聖二年，從高祖北圍廣陵，加使持節，遷通直散騎常侍、平北將軍，餘如故。荊州陷，高祖使僧明率吳明徹等隨侯瑱西援，於江州病卒，時年四十六。贈散騎常侍，謚曰威。世祖即位，追贈開府儀同三司。天嘉二年，配享高祖廟庭。子晉嗣。

周文育字景德，義興陽羨人也。少孤貧，本居新安壽昌縣，姓項氏，名猛奴。年十一，能反覆游水中數里，跳高五六尺，與羣兒聚戲，眾莫能及。義興人周薈為壽昌浦口戍主，見而奇之，因召與語。文育對曰：「母老家貧，兄姊並長大，困於賦役。」薈哀之，乃隨文育至家，就其母請文育養為己子，母遂與之。及薈秩滿，與文育還都，見於太子詹事周捨，請製名字，捨因為立名文育，字景德。命兄子弘讓教之書計。弘讓善隸書，寫蔡邕勸學及古詩以遺文育，文育不之省也，謂弘讓曰：「誰能學此，取富貴但有大槊耳。」弘讓壯之，教之騎射，文育大悅。

司州刺史陳慶之與薈同郡，素相善，啟薈為前軍軍主。慶之使薈將五百人往新蔡懸瓠，慰勞白水蠻，蠻謀執薈以入魏，事覺，薈與文育拒之。時賊徒甚盛，一日之中戰數十合，文育前鋒陷陣，勇冠軍中。薈於陣戰死，文育馳取其尸，賊不敢逼。及夕，各引去。文育身被九創，創愈，辭請還葬，慶之壯其節，厚加賵遺而遣之。

葬訖，會盧安興為南江督護，啟文育同行。累征俚獠，所在有功，除南海令。安興死後，文育與杜僧明攻廣州，為高祖所敗，高祖赦之，語在僧明傳。

後監州王勱以文育為長流令，深被委任。勱被代，文育欲與勱俱下，至大庾嶺，詣卜者，卜者曰：「君北下不過作令長，南入則為公侯。」文育曰：「足錢便可，誰望公侯。」卜人又曰：「君須臾當暴得銀至二千兩，若不見信，以此為驗。」其夕，宿逆旅，有賈人求與文育博，文育勝之，得銀二千兩。旦日辭勱，勱問其故，文育以告，勱乃遣之。高祖在高要，聞其還也，大喜，遣人迎之，厚加賞賜，分麾下配焉。

高祖之討侯景，文育與杜僧明為前軍，克蘭裕，援歐陽頠，皆有功。高祖破蔡路養於南野，文育為路養所圍，四面數重，矢石雨下，所乘馬死，文育右手搏戰，左手解鞍，潰圍而出，因與杜僧明等相得，并力復進，遂大敗之。高祖乃表文育為府司馬。

李遷仕之據大皐，遣其將杜平虜入灨石魚梁作城，高祖命文育擊之，平虜弃城走，文育據其城。遷仕聞平虜敗，留老弱於大皐，悉選精兵自將，以攻文育，其鋒甚銳，軍人憚之。文育與戰，遷仕稍却，相持未解，會高祖遣杜僧明來援，別破遷仕水軍，遷仕眾潰，不敢過大皐，直走新淦。梁元帝授文育假節、雄信將軍、義州刺史。遷仕又與劉孝尚謀拒義軍，高祖遣文育與侯安都、杜僧明、徐度、杜稜築城於白口拒之。文育頻出與戰，遂擒遷仕。

高祖發自南康，遣文育將兵五千，開通江路。侯景將王伯醜據豫章，文育擊走之，遂據其城。累前後功，除游騎將軍、員外散騎常侍，封東遷縣侯，邑五百戶。

高祖軍至白茅灣，命文育與杜僧明常為軍鋒，平南陵、鵲頭諸城。及至姑熟，與景將侯子鑒戰，破之。景平，授通直散騎常侍，改封南移縣侯，邑一千戶，拜信義太守。累遷南丹陽蘭陵晉陵太守、智武將軍、散騎常侍。

高祖誅王僧辯，命文育督眾軍會世祖於吳興，圍杜龕，克之。又濟江襲會稽太守張彪，得其郡城。及世祖為彪所襲，文育時頓城北香巖寺，世祖夜往趨之，因共立柵。頃之，彪又來攻，文育悉力苦戰，彪不能克，遂破平彪。

高祖以侯瑱擁據江州，命文育討之，仍除都督南豫州諸軍事、武威將軍、南豫州刺史，率兵襲湓城。未克，徐嗣徽引齊寇渡江據蕪湖，詔徵文育還京。嗣徽等列艦於青墩，至於七磯，以斷文育歸路。及夕，文育鼓噪而發，嗣徽等不能制。至旦，反攻嗣徽，嗣徽驍將鮑砰獨以小艦殿軍，文育乘單舴艋與戰，跳入艦，斬砰，仍牽其艦而還。賊眾大駭，因留船蕪湖，自丹陽步上。時高祖拒嗣徽於白城，適與文育大會。將戰，風急，高祖曰：「兵不逆風。」文育曰：「事急矣，當決之，何用古法。」抽槊上馬，馳而進，眾軍從之，風亦尋轉，殺傷數百人。嗣徽等移營莫府山，文育徙頓對之。頻戰功最，加平西將軍，進爵壽昌縣公，并給鼓吹一部。

廣州刺史蕭勃舉兵踰嶺，詔文育督眾軍討之。時新吳洞主余孝頃舉兵應勃，遣其弟孝勱守郡城，自出豫章，據于石頭。勃使其子孜將兵與孝頃相會，又遣其別將歐陽頠頓軍苦竹灘，傅泰據墌口城，以拒官軍。官軍船少，孝頃有舴艋三百艘、艦百餘乘在上牢，文育遣軍主焦僧度、羊柬潛軍襲之，悉取而歸，仍於豫章立柵。時官軍食盡，竝欲退還，文育不許。乃使人閒行遺周迪書，約為兄弟，并陳利害。迪得書甚喜，許饋糧餉。於是文育分遣老小乘故船舫，沿流俱下，燒豫章郡所立柵，偽退。孝頃望之，大喜，因不設備。文育由閒道兼行，信宿達芊韶。芊韶上流則歐陽頠、蕭勃，下流則傅泰、余孝頃，文育據其中閒，築城饗士，賊徒大駭。歐陽頠乃退入泥溪，作城自守。文育遣嚴威將軍周鐵武，與長史陸山才襲頠，擒之。於是盛陳兵甲，與頠乘舟而讌，以廵傅泰城下，因而攻泰，克之。蕭勃在南康聞之，眾皆股慄，莫能自固。其將譚世遠斬勃欲降，為人所害。世遠軍主夏侯明徹持勃首以降。蕭孜、余孝頃猶據石頭，高祖遣侯安都助文育攻之，孜降文育，孝頃退走新吳，廣州平，文育還頓豫章。以功授鎮南將軍、開府儀同三司、都督江廣衡交等州諸軍事、江州刺史。

王琳擁據上流，詔命侯安都為西道都督，文育為南道都督，同會武昌。與王琳戰於沌口，為琳所執，後得逃歸，語在安都傳。尋授使持節、散騎常侍、鎮南將軍、開府儀同三司，壽昌縣公，給鼓吹一部。

及周迪破余孝頃，孝頃子公颺、弟孝勱猶據舊柵，扇動南土，高祖復遣文育及周迪、黃法𣰋等討之。豫章內史熊曇朗亦率軍來會，眾且萬人。文育遣吳明徹為水軍，配周迪運糧，自率眾軍入象牙江，城於金口。公颺領五百人偽降，謀執文育，事覺，文育囚之，送于京師，以其部曲分隸眾軍。乃捨舟為步軍，進據三陂。王琳遣將曹慶帥兵二千人以救孝勱，慶分遣主帥常眾愛與文育相拒，自帥所領徑攻周迪、吳明徹軍。迪等敗績，文育退據金口。熊曇朗因其失利，謀害文育，以應眾愛。文育監軍孫白象頗知其事，勸令先之。文育曰：「不可，我舊兵少，客軍多，若取曇朗，人人驚懼，亡立至矣，不如推心以撫之。」初，周迪之敗也，弃船走，莫知所在，及得迪書，文育喜，賷示曇朗，曇朗害之於座，時年五十一。高祖聞之，即日舉哀，贈侍中、司空，謚曰忠愍。

初，文育之據三陂，有流星墜地，其聲如雷，地陷方一丈，中有碎炭數斗。又軍市中忽聞小兒啼，一市竝驚，聽之在土下，軍人掘得棺長三尺，文育惡之。俄而迪敗，文育見殺。天嘉二年，有詔配享高祖廟庭。子寶安嗣。文育本族兄景曜，因文育官至新安太守。

寶安字安民。年十餘歲，便習騎射，以貴公子驕蹇遊逸，好狗馬，樂馳騁，靡衣媮食。文育之為晉陵，以征討不遑之郡，令寶安監知郡事，尤聚惡少年，高祖患之。及文育西征敗績，縶於王琳，寶安便折節讀書，與士君子遊，綏御文育士卒，甚有威惠。除員外散騎侍郎。文育歸，復除貞威將軍、吳興太守。文育為熊曇朗所害，徵寶安還。起為猛烈將軍，領其舊兵，仍令南討。

世祖即位，深器重之，寄以心膂，精卒利兵多配焉。及平王琳，頗有功。周迪之破熊曇朗，寶安南入，窮其餘燼。天嘉二年，重除雄信將軍、吳興太守，襲封壽昌縣公。三年，征留異，為侯安都前軍。異平，除給事黃門侍郎、衛尉卿。四年，授持節、都督南徐州諸軍事、貞毅將軍、南徐州刺史。徵為左衛將軍，加信武將軍。尋以本官領衛尉卿，又進號仁威將軍。天康元年卒，時年二十九。贈侍中、左衛將軍，謚曰成。

子䂮嗣。寶安卒後，䂮亦為偏將。征歐陽紇，平定淮南，竝有功，封江安縣伯，邑四百戶。歷晉陵、定遠二郡太守。太建九年卒，時年二十四，贈電威將軍。

侯安都字成師，始興曲江人也。世為郡著姓。父文捍，少仕州郡，以忠謹稱，安都貴後，官至光祿大夫、始興內史，秩中二千石。

安都工隸書，能鼓琴，涉獵書傳，為五言詩，亦頗清靡，兼善騎射，為邑里雄豪。梁始興內史蕭子範辟為主簿。侯景之亂，招集兵甲，至三千人。高祖入援京邑，安都引兵從高祖，攻蔡路養，破李遷仕，克平侯景，竝力戰有功。元帝授猛烈將軍、通直散騎常侍，富川縣子，邑三百戶。隨高祖鎮京口，除蘭陵太守。高祖謀襲王僧辯，諸將莫有知者，唯與安都定計，仍使安都率水軍自京口趨石頭，高祖自率馬步從江乘羅落會之。安都至石頭北，棄舟弃岸，僧辯弗之覺也。石頭城北接崗阜，雉堞不甚危峻，安都被甲帶長刀，軍人捧之投於女垣內，眾隨而入，進逼僧辯臥室。高祖大軍亦至，與僧辯戰于聽事前，安都自內閤出，腹背擊之，遂擒僧辯。

紹泰元年，以功授使持節、散騎常侍、都督南徐州諸軍事、仁威將軍、南徐州刺史。高祖東討杜龕，安都留臺居守。徐嗣徽、任約等引齊寇入據石頭，游騎至于闕下。安都閉門偃旗幟，示之以弱，令城中曰：「登陴看賊者斬。」及夕，賊收軍還石頭，安都夜令士卒密營禦敵之具。將旦，賊騎又至，安都率甲士三百人，開東西掖門與戰，大敗之，賊乃退還石頭，不敢復逼臺城。及高祖至，以安都為水軍，於中流斷賊糧運。又襲秦郡，破嗣徽柵，收其家口并馬驢輜重。得嗣徽所彈琵琶及所養鷹，遣信餉之曰：「昨至弟住處得此，今以相還。」嗣徽等見之大懼，尋而請和，高祖聽其還北。及嗣徽等濟江，齊之餘軍猶據採石，守備甚嚴，又遣安都攻之，多所俘獲。

明年春，詔安都率兵鎮梁山，以備齊。徐嗣徽等復入丹陽，至湖熟，高祖追安都還，率馬步拒之於高橋。又戰於耕壇南，安都率十二騎，突其陣，破之，生擒齊儀同乞伏無勞。又刺齊將東方老墮馬，會賊騎至，救老獲免。賊北渡蔣山，安都又與齊將王敬寶戰於龍尾，使從弟曉、軍主張纂前犯其陣。曉被槍墜馬，張纂死之。安都馳往救曉，斬其騎士十一人，因取纂尸而還，齊軍不敢逼。高祖與齊軍戰於莫府山，命安都領步騎千餘人，自白下橫擊其後，齊軍大敗。安都又率所部追至攝山，俘獲首虜，不可勝計。以功進爵為侯，增邑五百戶，給鼓吹一部。又進號平南將軍，改封西江縣公。

仍都督水軍出豫章，助豫州刺史周文育討蕭勃。安都未至，文育已斬勃，并擒其將歐陽頠、傅泰等。唯余孝頃與勃子孜猶據豫章之石頭，作兩城，孝頃與孜各據其一，又多設船艦，夾水而陣。安都至，乃銜枚夜燒其艦。文育率水軍，安都領步騎，登岸結陣。孝頃俄斷後路，安都乃令軍士多伐松木，竪柵，列營漸進，頻戰屢克，孜乃降。孝頃奔歸新吳，請入子為質，許之。師還，以功進號鎮北將軍，加開府儀同三司。

仍率眾會於武昌，與周文育西討王琳。將發，王公已下餞於新林，安都躍馬渡橋，人馬俱墮水中，又坐䑽內墜於櫓井，時以為不祥。至武昌，琳將樊猛弃城走。文育亦自豫章至。時兩將俱行，不相統攝，因部下交爭，稍不平。軍至郢州，琳將潘純陁於城中遙射官軍，安都怒，進軍圍之，未能克。而王琳至于弇口，安都乃釋郢州，悉眾往沌口以禦之，遇風不得進。琳據東岸，官軍據西岸，相持數日，乃合戰，安都等敗績。安都與周文育、徐敬成並為琳所囚。琳揔以一長鎖繫之，置于䑽下，令所親宦者王子晉掌視之。琳下至湓城白水浦，安都等甘言許厚賂子晉。子晉乃偽以小船依䑽而釣，夜載安都、文育、敬成上岸，入深草中，步投官軍。還都自劾，詔竝赦之，復其官爵。

尋為丹陽尹，出為都督南豫州諸軍事、鎮西將軍、南豫州刺史。令繼周文育攻余孝勱及王琳將曹慶、常眾愛等。安都自宮亭湖出松門，躡眾愛後。文育為熊曇朗所害，安都回取大艦，值琳將周炅、周恊南歸，與戰，破之，生擒炅、恊。孝勱弟孝猷率部下四千家欲就王琳，遇炅、恊敗，乃詣安都降。安都又進軍於禽奇洲，破曹慶、常眾愛等，焚其船艦。眾愛奔于廬山，為村人所殺，餘眾悉平。

還軍至南皖，而高祖崩，安都隨世祖還朝，仍與羣臣定議，翼奉世祖。時世祖謙讓弗敢當，太后又以衡陽王故，未肯下令，羣臣猶豫不能決。安都曰：「今四方未定，何暇及遠，臨川王有功天下，須共立之。今日之事，後應者斬。」便按劒上殿，白太后出璽，又手解世祖髮，推就喪次。世祖即位，遷司空，仍為都督南徐州諸軍事、征北將軍、南徐州刺史，給扶。

王琳下至柵口，大軍出頓蕪湖，時侯瑱為大都督，而指麾經略，多出安都。天嘉元年，增邑千戶。及王琳敗走入齊，安都進軍湓城，討琳餘黨，所向皆下。

仍別奉中旨，迎衡陽獻王昌。初，昌之將入也，致書於世祖，辭甚不遜，世祖不懌，乃召安都從容而言曰：「太子將至，須別求一蕃，吾其老焉。」安都對曰：「自古豈有被代天子？臣愚不敢奉詔。」因請自迎昌，昌濟漢而薨。以功進爵清遠郡公，邑四千戶。自是威名甚重，羣臣無出其右。 

安都父文捍，為始興內史，卒於官。世祖徵安都還京師，為發喪。尋起復本官，贈其父散騎常侍、金紫光祿大夫，拜其母為清遠國太夫人。仍迎還都，母固求停鄉里，上乃下詔，改桂陽之汝城縣為盧陽郡，分衡州之始興、安遠二郡，合三郡為東衡州，以安都從弟曉為刺史，安都第三子祕年九歲，上以為始興內史，並令在鄉侍養。其年，改封安都桂陽郡公。

王琳敗後，周兵入據巴、湘，安都奉詔西討。及留異擁據東陽，又奉詔東討。異本謂臺軍由錢塘江而上，安都乃步由會稽之諸曁，出于永康。異大恐，奔桃枝嶺，處嶺谷閒，於巖口豎柵，以拒王師。安都作連城攻異，躬自接戰，為流矢所中，血流至踝，安都乘轝麾軍，容止不變。因其山壟之勢，迮而為堰。天嘉三年夏，潦，水漲滿，安都引船入堰，起樓艦與異城等，放拍碎其樓雉。異與第二子忠臣脫身奔晉安，安都虜其妻子，盡收其人馬甲仗，振旅而歸。以功加侍中、征北大將軍，增邑并前五千戶，仍還本鎮。其年，吏民詣闕表請立碑，頌美安都功績，詔許之。

自王琳平後，安都勳庸轉大，又自以功安社稷，漸用驕矜，數招聚文武之士，或射馭馳騁，或命以詩賦，第其高下，以差次賞賜之。文士則褚玠、馬樞、陰鏗、張正見、徐伯陽，劉刪、祖孫登，武士則蕭摩訶、裴子烈等，並為之賓客，齋內動至千人。部下將帥多不遵法度，檢問收攝，則奔歸安都。世祖性嚴察，深銜之。安都弗之改，日益驕橫。每有表啟，封訖，有事未盡，乃開封自書之，云又啟某事。及侍讌酒酣，或箕踞傾倚。嘗陪樂遊禊飲，乃白帝曰：「何如作臨川王時？」帝不應。安都再三言之，帝曰：「此雖天命，抑亦明公之力。」宴訖，又啟便借供帳水飾，將載妻妾於御堂歡會，世祖雖許其請，甚不懌。明日，安都坐於御坐，賓客居羣臣位，稱觴上壽。初，重雲殿災，安都率將士帶甲入殿，帝甚惡之，自是陰為之備。又周迪之反，朝望當使安都討之，帝乃使吳明徹討迪，又頻遣臺使案問安都部下，檢括亡叛，安都內不自安。三年冬，遣其別駕周弘實自託於舍人蔡景歷，并問省中事。景歷錄其狀具奏之，希旨稱安都謀反。世祖慮其不受制，明年春，乃除安都為都督江吳二州諸軍事、征南大將軍、江州刺史。自京口還都，部伍入于石頭，世祖引安都醼於嘉德殿，又集其部下將帥會于尚書朝堂，於坐收安都，囚于嘉德西省，又收其將帥，盡奪馬仗而釋之。因出舍人蔡景歷表以示於朝。乃詔曰：「昔漢厚功臣，韓、彭肇亂，晉倚蕃牧，敦、約稱兵。託六尺於龐萌，野心竊發；寄股肱於霍禹，凶謀潛構。追惟往代，挻逆一揆，永言自古，患難同規。侯安都素乏遙圖，本慙令德，幸屬興運，預奉經綸，拔跡行間，假之毛羽，推於偏帥，委以馳逐。位極三槐，任居四嶽，名器隆赫，禮數莫儔。而志唯矜己，氣在陵上，招聚逋逃，窮極輕狡，無賴無行，不畏不恭。受脤專征，剽掠一逞，推轂所鎮，裒歛無厭。寄以徐蕃，接鄰齊境，𧵍遷禁貨，鬻賣居民，推埋發掘，毒流泉壤，睚眦僵尸，罔顧彝憲。朕以爰初締構，頗著功績，飛驂代邸，預定嘉謀，所以淹抑有司，每懷遵養，杜絕百辟，日望自新。欵襟期於話言，推丹赤於造次，策馬甲第，羽林息警，置酒高堂，陛戟無衛。何甞內隱片嫌，去柏人而勿宿，外恊猜防，入成皐而不留？而勃戾不悛，驕暴滋甚，招誘文武，密懷異圖。去年十二月十一日，獲中書舍人蔡景歷啟，稱侯安都去月十日遣別駕周弘實來景歷私省宿，訪問禁中，具陳反計，朕猶加隱忍，待之如初。爰自北門，遷授南服，受命經停，姦謀益露。今者欲因初鎮，將行不軌。此而可忍，孰不可容？賴社稷之靈，近侍誠愨，醜情彰暴，逆節顯聞。外可詳案舊典，速正刑書，止在同謀，餘無所問。」明日，於西省賜死，時年四十四。尋有詔，宥其妻子家口，葬以士禮，喪事所須，務加資給。

初，高祖在京城，嘗與諸將醼，杜僧明、周文育、侯安都為壽，各稱功伐。高祖曰：「卿等悉良將也，而竝有所短。杜公志大而識闇，狎於下而驕於尊，矜其功不收其拙。周侯交不擇人，而推心過差，居危履險，猜防不設。侯郎慠誕而無懕，輕佻而肆志。竝非全身之道。」卒皆如其言。

安都長子敦，年十二，為員外散騎侍郎，天嘉二年墮馬卒，追謚桂陽國愍世子。太建三年，高宗追封安都為陳集縣侯，邑五百戶，子亶為嗣。

安都從弟曉，累從安都征討有功，官至員外散騎常侍、明威將軍、東衡州刺史，懷化縣侯，邑五百戶。天嘉三年卒，年四十一。

史臣曰：杜僧明、周文育竝樹功業，成於興運，頗、牧、韓、彭，足可連類矣。侯安都情異向時，權踰曩日，因之以侵暴，加之以縱誕，苟曰非夫逆亂，奚用免於亡滅！昔漢高醢之為賜，宋武拉於坐右，良有以而然也。

## 陳書‧卷九 列傳第三

侯瑱　歐陽頠子紇　吳明徹裴子烈

侯瑱字伯玉，巴西充國人也。父弘遠，世為西蜀酋豪。蜀賊張文萼據白崖山，有眾萬人，梁益州刺史鄱陽王蕭範命弘遠討之。弘遠戰死，瑱固請復讎，每戰必先鋒陷陣，遂斬文萼，由是知名。因事範，範委以將帥之任，山谷夷獠不賓附者，竝遣瑱征之。累功授輕車府中兵參軍、晉康太守。範為雍州刺史，瑱除超武將軍、馮翊太守。範遷鎮合肥，瑱又隨之。

侯景圍臺城，範乃遣瑱輔其世子嗣，入援京邑。京城陷，瑱與嗣退還合肥，仍隨範徙鎮湓城。俄而範及嗣皆卒，瑱領其眾，依于豫章太守莊鐵。鐵疑之，瑱懼不自安，詐引鐵謀事，因而刃之，據有豫章之地。

侯景將于慶南略地至豫章，城邑皆下，瑱窮蹙，乃降於慶。慶送瑱於景，景以瑱與己同姓，託為宗族，待之甚厚，留其妻子及弟為質。遣瑱隨慶平定蠡南諸郡。

及景敗於巴陵，景將宋子仙、任約等竝為西軍所獲，瑱乃誅景黨與，以應義軍，景亦盡誅其弟及妻子。梁元帝授瑱武臣將軍、南兖州刺史，郫縣侯，邑一千戶。仍隨都督王僧辯討景，恒為前鋒，每戰却敵。旣復臺城，景奔吳郡，僧辯使瑱率兵追之，與景戰於吳松江，大敗景，盡獲其軍實。進兵錢塘，景將謝答仁、呂子榮等皆降。以功除南豫州刺史，鎮于姑熟。

承聖二年，齊遣郭元建出自濡須，僧辯遣瑱領甲士三千，築壘於東關以扞之，大敗元建。除使持節、鎮北將軍，給鼓吹一部，增邑二千戶。

西魏來寇荊州，王僧辯以瑱為前軍，赴援，未至而荊州陷。瑱之九江，因衛晉安王還都。承制以瑱為侍中、使持節、都督江晉吳齊四州諸軍事、江州刺史，改封康樂縣公，邑五千戶，進號車騎將軍。司徒陸法和據郢州，引齊兵來寇，乃使瑱都督眾軍西討，未至，法和率其部北度入齊。齊遣慕容恃德鎮于夏首，瑱控引西還，水陸攻之，恃德食盡，請和，瑱還鎮豫章。

僧辯使其弟僧愔率兵與瑱共討蕭勃，及高祖誅僧辯，僧愔陰欲圖瑱而奪其軍，瑱知之，盡收僧愔徒黨，僧愔奔齊。

紹泰二年，以本號加開府儀同三司，餘並如故。是時，瑱據中流，兵甚彊盛，又以本事王僧辯，雖外示臣節，未有入朝意。初，余孝頃為豫章太守，及瑱鎮豫章，乃於新吳縣別立城柵，與瑱相拒。瑱留軍人妻子於豫章，令從弟奫知後事，悉眾以攻孝頃。自夏及冬，弗能克，乃長圍守之，盡收其禾稼。奫與其部下俟方兒不協，方兒怒，率所部攻奫，虜掠瑱軍府妓妾金玉，歸于高祖。瑱旣失根本，兵眾皆潰，輕歸豫章，豫章人拒之，乃趨湓城，投其將焦僧度。僧度勸瑱投齊，瑱以高祖有大量，必能容己，乃詣闕請罪，高祖復其爵位。

永定元年，授侍中、車騎將軍。二年，進位司空。王琳至於沌口，周文育、侯安都竝沒，乃以瑱為都督西討諸軍事。瑱至于梁山。世祖即位，進授太尉，增邑千戶。王琳至于柵口，又以瑱為都督，侯安都等竝隸焉。瑱與琳相持百餘日，未決。天嘉元年二月，東關春水稍長，舟艦得通，琳引合肥漅湖之眾，舳艫相次而下，其勢甚盛。瑱率軍進獸檻洲，琳亦出船列于江西，隔洲而泊。明日合戰，琳軍少却，退保西岸。及夕，東北風大起，吹其舟艦，舟艦竝壞，沒于沙中，溺死者數十百人。浪大不得還浦，夜中又有流星墜于賊營。及旦風靜，琳入浦治船，以荻船塞於浦口，又以鹿角繞岸，不敢復出。是時，西魏遣大將軍史寧躡其上流，瑱聞之，知琳不能持久，收軍却據湖浦，以待其敝。及史寧至，圍郢州，琳恐眾潰，乃率船艦來下，去蕪湖十里而泊，擊柝聞於軍中。明日，齊人遣兵數萬助琳，琳引眾向梁山，欲越官軍以屯險要。齊儀同劉伯球率兵萬餘人助琳水戰，行臺慕容恃德子子會領鐵騎二千，在蕪湖西岸博望山南，為其聲勢。瑱令軍中晨炊蓐食，分搥盪頓蕪湖洲尾以待之。將戰，有微風至自東南，眾軍施拍縱火。定州刺史章昭達乘平虜大艦，中江而進，發拍中于賊艦，其餘冒突、青龍，各相當值。又以牛皮冒蒙衝小船，以觸賊艦，并鎔鐵灑之。琳軍大敗。其步兵在西岸者，自相蹂踐，馬騎竝淖于蘆荻中，弃馬脫走以免者十二三。盡獲其舟艦器械，并禽齊將劉伯球、慕容子會，自餘俘馘以萬計。琳與其黨潘純陁等乘單舴艋冒陣走至湓城，猶欲收合離散，眾無附者，乃與妻妾左右十餘人入齊。

其年，詔以瑱為都督湘、巴、郢、江、吳等五州諸軍事，鎮湓城。周將賀若敦、獨孤盛等寇巴、湘，又以瑱為西討都督，與盛戰於西江口，大敗盛軍，虜其人馬器械，不可勝數。以功授使持節、都督湘桂郢巴武沅六州諸軍事、湘州刺史，改封零陵郡公，邑七千戶，餘如故。二年，以疾表求還朝。三月，於道薨，時年五十二。贈侍中、驃騎大將軍、大司馬，加羽葆、鼓吹、班劒二十人，給東園祕器，諡曰壯肅。其年九月，配享高祖廟庭。子淨藏嗣。

淨藏尚世祖第二女富陽公主，以公主除員外散騎侍郎。太建三年卒，贈司徒主簿。淨藏無子，弟就襲封。

歐陽頠字靖世，長沙臨湘人也。為郡豪族。祖景達，梁代為本州治中。父僧寶，屯騎校尉。

頠少質直有思理，以言行篤信箸聞於嶺表。父喪毀瘠甚至。家產累積，悉讓諸兄。州郡頻辟不應，乃廬於麓山寺傍，專精習業，博通經史。年三十，其兄逼令從宦，起家信武府中兵參軍，遷平西邵陵王中兵參軍事。

梁左衛將軍蘭欽之少也，與頠相善，故頠常隨欽征討。欽為衡州，仍除清遠太守。欽南征夷獠，擒陳文徹，所獲不可勝計，獻大銅鼓，累代所無，頠預其功。還為直閤將軍，仍除天門太守，伐蠻左有功。刺史廬陵王蕭續深嘉之，引為賓客。欽征交州，復啟頠同行。欽度嶺以疾終，頠除臨賀內史，啟乞送欽喪還都，然後之任。時湘衡之界五十餘洞不賓，勑令衡州刺史韋粲討之，粲委頠為都督，悉皆平殄。粲啟梁武，稱頠誠幹，降詔襃賞，仍加超武將軍，征討廣、衡二州山賊。

侯景構逆，粲自解還都征景，以頠監衡州。京城陷後，嶺南互相吞併，蘭欽弟前高州刺史裕攻始興內史蕭紹基，奪其郡。裕以兄欽與頠有舊，遣招之，頠不從。乃謂使云：「高州昆季隆顯，莫非國恩，今應赴難援都，豈可自為跋扈。」及高祖入援京邑，將至始興，頠乃深自結託。裕遣兵攻頠，高祖援之，裕敗，高祖以王懷明為衡州刺史，遷頠為始興內史。高祖之討蔡路養、李遷仕也，頠率兵度嶺，以助高祖。及路養等平，頠有功，梁元帝承制以始興郡為東衡州，以頠為持節、通直散騎常侍、都督東衡州諸軍事、雲麾將軍、東衡州刺史，新豐縣伯，邑四百戶。

侯景平，元帝遍問朝宰：「今天下始定，極須良才，卿各舉所知。」羣臣未有對者。帝曰：「吾已得一人。」侍中王襃進曰：「未審為誰？」帝云：「歐陽頠公正有匡濟之才，恐蕭廣州不肯致之。」乃授武州刺史，尋授郢州刺史，欲令出嶺，蕭勃留之，不獲拜命。尋授使持節、散騎常侍、都督衡州諸軍事、忠武將軍、衡州刺史，進封始興縣侯。

時蕭勃在廣州，兵彊位重，元帝深患之，遣王琳代為刺史。琳已至小桂嶺，勃遣其將孫瑒監州，盡率部下至始興，避琳兵鋒。頠別據一城，不往謁勃，閉門高壘，亦不拒戰。勃怒，遣兵襲頠，盡收其貲財馬仗。尋赦之，還復其所，復與結盟。荊州陷，頠委質於勃。及勃度嶺出南康，以頠為前軍都督，頓豫章之苦竹灘，周文育擊破之，擒送于高祖，高祖釋之，深加接待。蕭勃死後，嶺南擾亂，頠有聲南土，且與高祖有舊，乃授頠使持節、通直散騎常侍、都督衡州諸軍事、安南將軍、衡州刺史，始興縣侯。未至嶺南，頠子紇已克定始興。及頠至嶺南，皆懾伏，仍進廣州，盡有越地。改授都督廣交越成定明新高合羅愛建德宜黃利安石雙十九州諸軍事、鎮南將軍、平越中郎將、廣州刺史，持節、常侍、侯竝如故。王琳據有中流，頠自海道及東嶺奉使不絕。永定三年，進授散騎常侍，增都督衡州諸軍事，即本號開府儀同三司。世祖嗣位，進號征南將軍，改封陽山郡公，邑一千五百戶，又給鼓吹一部。

初，交州刺史袁曇緩密以金五百兩寄頠，令以百兩還合浦太守龔蒍，四百兩付兒智矩，餘人弗之知也。頠尋為蕭勃所破，貲財竝盡，唯所寄金獨在。曇緩亦尋卒，至是頠竝依信還之，時人莫不嘆伏。其重然諾如此。

時頠弟盛為交州刺史，次弟邃為衡州刺史，合門顯貴，名振南土。又多致銅鼓、生口，獻奉珍異，前後委積，頗有助於軍國焉。頠以天嘉四年薨，時年六十六。贈侍中、車騎大將軍、司空、廣州刺史，諡曰穆。子紇嗣。

紇字奉聖，頗有幹略。天嘉中，除黃門侍郎、員外散騎常侍。累遷安遠將軍、衡州刺史。襲封陽山郡公，都督交廣等十九州諸軍事、廣州刺史。在州十餘年，威惠箸於百越，進號輕車將軍。

光大中，上流蕃鎮竝多懷貳，高宗以紇久在南服，頗疑之。太建元年，下詔徵紇為左衛將軍。紇懼，未欲就徵，其部下多勸之反，遂舉兵攻衡州刺史錢道戢。道戢告變，乃遣儀同章昭達討紇，屢戰兵敗，執送京師，伏誅，時年三十三。家口籍沒。子詢以年幼免。

吳明徹字通昭，秦郡人也。祖景安，齊南譙太守。父樹，梁右軍將軍。明徹幼孤，性至孝，年十四，感墳塋未備，家貧無以取給，乃勤力耕種。時天下亢旱，苗稼燋枯，明徹哀憤，每之田中，號泣，仰天自訴。居數日，有自田還者，云苗已更生，明徹疑之，謂為紿己，及往田所，竟如其言。秋而大穫，足充葬用。時有伊氏者，善占墓，謂其兄曰：「君葬之日，必有乘白馬逐鹿者來經墳所，此是最小孝子大貴之徵。」至時果有此應，明徹即樹之最小子也。

起家梁東宮直後。及侯景寇京師，天下大亂，明徹有粟麥三千餘斛，而隣里饑餧，乃白諸兄曰：「當今草竊，人不圖久，柰何有此而不與鄉家共之？」於是計口平分，同其豐儉，羣盜聞而避焉，賴以存者甚眾。

及高祖鎮京口，深相要結，明徹乃詣高祖，高祖為之降階，執手即席，與論當世之務。明徹亦微涉書史經傳，就汝南周弘正學天文、孤虛、遁甲，略通其妙，頗以英雄自許，高祖深奇之。

承聖三年，授戎昭將軍、安州刺史。紹泰初，隨周文育討杜龕、張彪等。東道平，授使持節、散騎常侍、安東將軍、南兖州刺史，封安吳縣侯。高祖受禪，拜安南將軍，仍與侯安都、周文育將兵討王琳。及眾軍敗沒，明徹自拔還京。世祖即位，詔以本官加右衛將軍。王琳敗，授都督武沅二州諸軍事、安西將軍、武州刺史，餘並如故。周遣大將軍賀若敦率馬步萬餘人奄至武陵，明徹眾寡不敵，引軍巴陵，仍破周別軍於雙林。

天嘉三年，授安西將軍。及周迪反臨川，詔以明徹為安南將軍、江州刺史，領豫章太守，揔督眾軍，以討迪。明徹雅性剛直，統內不甚和，世祖聞之，遣安成王頊慰曉明徹，令以本號還朝。尋授鎮前將軍。

五年，遷鎮東將軍、吳興太守。及引辭之郡，世祖謂明徹曰：「吳興雖郡，帝鄉之重，故以相授。君其勉之！」及世祖弗豫，徵拜中領軍。

廢帝即位，授領軍將軍，尋遷丹陽尹，仍詔明徹以甲仗四十人出入殿省。到仲舉之矯令出高宗也，毛喜知其謀，高宗疑懼，遣喜與明徹籌焉。明徹謂喜曰：「嗣君諒闇，萬機多闕，外隣彊敵，內有大喪。殿下親實周、邵，德冠伊、霍，社稷至重，願留中深計，慎勿致疑。」

及湘州刺史華皎陰有異志，詔授明徹使持節、散騎常侍、都督湘桂武三州諸軍事、安南將軍、湘州刺史，給鼓吹一部，仍與征南大將軍淳于量等率兵討皎。皎平，授開府儀同三司，進爵為公。太建元年，授鎮南將軍。四年，徵為侍中、鎮前將軍，餘並如故。

會朝議北伐，公卿互有異同，明徹決策請行。五年，詔加侍中、都督征討諸軍事，仍賜女樂一部。明徹揔統眾軍十餘萬，發自京師，緣江城鎮，相續降款。軍至秦郡，克其水柵。齊遣大將尉破胡將兵為援，明徹破走之，斬獲不可勝計，秦郡乃降。高宗以秦郡明徹舊邑，詔具太牢，令拜祠上冢，文武羽儀甚盛，鄉里以為榮。

進克仁州，授征北大將軍，進爵南平郡公，增邑并前二千五百戶。次平峽石岸二城。進逼壽陽，齊遣王琳將兵拒守。琳至，與刺史王貴顯保其外郭。明徹以琳初入，眾心未附，乘夜攻之，中宵而潰，齊兵退據相國城及金城。明徹令軍中益脩治攻具，又迮肥水以灌城。城中苦濕，多腹疾，手足皆腫，死者十六七。會齊遣大將軍皮景和率兵數十萬來援，去壽春三十里，頓軍不進。諸將咸曰：「堅城未拔，大援在近，不審明公計將安出？」明徹曰：「兵貴在速，而彼結營不進，自挫其鋒，吾知其不敢戰明矣。」於是躬擐甲胄，四面疾攻，城中震恐，一鼓而克，生禽王琳、王貴顯、扶風王可朱渾孝裕、尚書盧潛、左丞李騊駼，送京師。景和惶懼遁走，盡收其駝馬輜重。琳之獲也，其舊部曲多在軍中，琳素得士卒心，見者皆歔欷不能仰視，明徹慮其有變，遣左右追殺琳，傳其首。詔曰：「壽春者古之都會，襟帶淮、汝，控引河、洛，得之者安，是稱要害。侍中、使持節、都督征討諸軍事、征北大將軍、開府儀同三司、南平郡開國公明徹，雄圖克舉，宏略蓋世。在昔屯夷，締構皇業，乃掩衡、岳，用清氛沴，實吞雲夢，即叙上游。今茲蕩定，恢我王略，風行電掃，貔武爭馳，月陣雲梯，金湯奪險，威陵殊俗，惠漸邊氓。惟功與能，元戎是屬，崇麾廣賦，茂典恆宜，可都督豫合建光朔北徐六州諸軍事、車騎大將軍、豫州刺史，增封并前三千五百戶，餘如故。」詔遣謁者蕭淳風，就壽陽冊明徹，於城南設壇，士卒二十萬，陳旗鼓戈甲，明徹登壇拜受，成禮而退，將卒莫不踊躍焉。

初，秦郡屬南兖州，後隸譙州，至是，詔以譙之秦、盱眙、神農三郡還屬南兖州，以明徹故也。

六年，自壽陽入朝，輿駕幸其第，賜鍾磬一部，米一萬斛，絹布二千匹。

七年，進攻彭城。軍至呂梁，齊遣援兵前後至者數萬，明徹又大破之。八年，進位司空，餘如故。又詔曰：「昔者軍事建旌，交鋒作鼓，頃日訛替，多乖舊章，至於行陣，不相甄別。今可給司空、大都督鈇鉞龍麾，其次將各有差。」尋授都督南北兖南北青譙五州諸軍事、南兖州刺史。

會周氏滅齊，高宗將事徐、兖，九年，詔明徹進軍北伐，令其世子戎昭將軍、員外散騎侍郎惠覺攝行州事。明徹軍至呂梁，周徐州揔管梁士彥率眾拒戰，明徹頻破之，因退兵守城，不復敢出。明徹仍迮清水以灌其城，環列舟艦於城下，攻之甚急。周遣上大將軍王軌將兵救之。軌輕行自清水入淮口，橫流豎木，以鐵鎖貫車輪，遏斷船路。諸將聞之，甚惶恐，議欲破堰拔軍，以舫載馬。馬主裴子烈議曰：「若決堰下船，船必傾倒，豈可得乎？不如前遣馬出，於事為允。」適會明徹苦背疾甚篤，知事不濟，遂從之，乃遣蕭摩訶帥馬軍數千前還。明徹仍自決其堰，乘水勢以退軍，冀其獲濟。及至清口，水勢漸微，舟艦竝不得渡，眾軍皆潰，明徹窮蹙，乃就執。尋以憂憤遘疾，卒於長安，時年六十七。

至德元年詔曰：「李陵矢竭，不免請降，于禁水漲，猶且生獲，固知用兵上術，世罕其人。故侍中、司空南平郡公明徹，爰初躡足，迄屆元戎，百戰百勝之奇，決機決死之勇，斯亦侔於古焉。及拓定淮、肥，長驅彭、汴，覆勍寇如舉毛，掃銳師同沃雪，風威慴於異俗，功效著於同文。方欲息駕陰山，解鞍澣海，旣而師出已老，數亦終奇，不就結纓之功，無辭入褚之屈，望封崤之為易，冀平翟之非難，雖志在屈伸，而奄中霜露，埋恨絕域，甚可嗟傷。斯事已往，累逢肆赦，凡厥罪戾，皆蒙洒濯，獨此孤魂，未霑寬惠，遂使爵土湮沒，饗醊無主。弃瑕錄用，宜在茲辰，可追封邵陵縣開國侯，食邑一千戶，以其息惠覺為嗣。」

惠覺歷黃門侍郎，以平章大寶功，授豐州刺史。明徹兄子超，字逸世。少倜儻，以幹略知名。隨明徹征伐，有戰功，官至忠毅將軍、散騎常侍、桂州刺史，封汝南縣侯，邑一千戶。卒，贈廣州刺史，謚曰節。

裴子烈字大士，河東聞喜人，梁員外散騎常侍猗之子。子烈少孤，有志氣。遇梁末喪亂，因習武藝，以驍勇聞。頻從明徹征討，所向必先登陷陣。官至電威將軍、北譙太守、岳陽內史，海安縣伯，邑三百戶。至德四年卒。

史臣曰：高祖撥亂創基，光啟天曆，侯瑱、歐陽頠竝歸身有道，位貴鼎司，美矣。吳明徹居將帥之任，初有軍功，及呂梁敗績，為失筭也。斯以勇非韓、白，識異孫、吳，遂使蹙境喪師，金陵虛弱，禎明淪覆，蓋由其漸焉。

侯瑱傳「分搥盪頓蕪湖洲尾」，或本作「分頓」，疑。  「吳明徹字通昭」，或本作「通炤」，疑。

## 陳書‧卷十 列傳第四

周鐵虎　程靈洗子文季

周鐵虎，不知何許人也，梁世南渡。語音傖重，膂力過人，便馬槊，事梁河東王蕭譽，以勇敢聞，譽板為府中兵參軍。譽為廣州刺史，以鐵虎為興寧令。譽遷湘州，又為臨蒸令。侯景之亂，元帝於荊州遣世子方等代譽，且以兵臨之。譽拒戰，大捷，方等死，鐵虎功最，譽委遇甚重。及王僧辯討譽，於陣獲鐵虎，僧辯命烹之，鐵虎呼曰：「侯景未滅，柰何殺壯士。」僧辯奇其言，乃宥之，還其麾下。

及侯景西上，鐵虎從僧辯克任約，獲宋子仙，每戰皆有功。元帝承制授仁威將軍、潼州刺史，封沌陽縣子，邑三百戶。又從僧辯克定京邑，降謝答仁，平陸納於湘州。承聖二年，以前後戰功，進爵為侯，增邑并前五百戶。仍為散騎常侍，領信義太守，將軍如故。高祖誅僧辯，鐵虎率所部降，因復其本職。

徐嗣徽引齊寇渡江，鐵虎於板橋浦破其水軍，盡獲甲仗船舸。又攻歷陽，襲齊寇步營，竝皆克捷。嗣徽平，紹泰二年，遷散騎常侍、嚴威將軍、太子左衛率。

尋隨周文育於南江拒蕭勃，恒為前軍。文育又命鐵虎偏軍，於苦竹灘襲勃前軍歐陽頠。

又隨文育西征王琳，於沌口敗績，鐵虎與文育、侯安都竝為琳所擒。琳引見諸將，與之語，唯鐵虎辭氣不屈，故琳盡宥文育之徒，獨鐵虎見害，時年四十九。高祖聞之，下詔曰：「天地之寶，所貴曰生，形魄之徒，所重唯命。至如捐生立節，效命酬恩，追遠懷昔，信宜加等。散騎常侍、嚴威將軍、太子左衛率、潼州刺史、領信義太守沌陽縣開國侯鐵虎，器局沈厚，風力勇壯，北討南征，竭忠盡力。推鋒江夏，致陷凶徒，神氣彌雄，肆言無撓。豈直溫序見害，方其理鬚，龐德臨危，猶能瞋目。忠貞如此，惻愴兼深，可贈侍中、護軍將軍、青冀二州刺史，加封一千戶，并給鼓吹一部，侯如故。」天嘉五年，世祖又詔曰：「漢室功臣，形寫宮觀，魏朝猛將，名配宗祧，功烈所以長存，世代因之不朽。故侍中、護軍將軍、青冀二州刺史沌陽縣開國侯鐵虎，誠節梗亮，力用雄敢，王業初基，行閒累及，垂翅賊壘，正色寇庭，古之遺烈，有識同壯。隕身不屈，雖隆榮等，營魂易遠，言追嘉惜。宜仰陪壖寢，恭頒饗奠，可配食高祖廟庭。」子瑜嗣。

時有盱眙馬明，字世朗，梁世事鄱陽嗣王蕭範。侯景之亂，據廬江之東界，拒賊臨城柵。元帝授散騎常侍、平北將軍、北兖州刺史，領廬江太守。荊州陷沒，歸于高祖。紹泰中，復官位，封西華縣侯，邑二千戶。亦隨文育西征王琳，於沌口軍敗，明力戰死之，贈使持節、征西將軍、郢州刺史。

程靈洗字玄滌，新安海寧人也。少以勇力聞，步行日二百餘里，便騎善游。梁末，海寧、黟、歙等縣及鄱陽、宣城郡界多盜賊，近縣苦之。靈洗素為鄉里所畏伏，前後守長恒使召募少年，逐捕劫盜。

侯景之亂，靈洗聚徒據黟、歙以拒景。景軍據有新安，新安太守湘西鄉侯蕭隱奔依靈洗，靈洗奉以主盟。梁元帝於荊州承制，又遣使閒道奉表。劉神茂自東陽建義拒賊，靈洗攻下新安，與神茂相應。元帝授持節、通直散騎常侍、都督新安郡諸軍事、雲麾將軍、譙州刺史資，領新安太守，封巴丘縣侯，邑五百戶。神茂為景所破，景偏帥呂子榮進攻新安，靈洗退保黟、歙。及景敗，子榮退走，靈洗復據新安。進軍建德，擒賊帥趙桑乾。以功授持節、散騎常侍、都督青冀二州諸軍事、青州刺史，增邑并前一千戶，將軍、太守如故。

仍令靈洗率所部下揚州，助王僧辯鎮防。遷吳興太守，未行，僧辯命靈洗從侯瑱西援荊州。荊州陷，還都。高祖誅僧辯，靈洗率所領來援，其徒力戰於石頭西門，軍不利，遣使招諭，久之乃降，高祖深義之。紹泰元年，授使持節、信武將軍、蘭陵太守，常侍如故，助防京口。及平徐嗣徽，靈洗有功，除南丹陽太守，封遂安縣侯，增邑并前一千五百戶，仍鎮採石。

隨周文育西討王琳，於沌口敗績，為琳所拘。明年，與侯安都等逃歸。兼丹陽尹，出為高唐、太原二郡太守，仍鎮南陵。遷太子左衛率。高祖崩，王琳前軍東下，靈洗於南陵破之，虜其兵士，并獲青龍十餘乘。以功授持節、都督南豫州緣江諸軍事、信武將軍、南豫州刺史。侯瑱等敗王琳于柵口，靈洗乘勝逐北，據有魯山。徵為左衛將軍，餘如故。

天嘉四年，周迪重寇臨川，以靈洗為都督，自鄱陽別道擊之，迪又走山谷間。五年，遷中護軍，常侍如故。出為使持節、都督郢巴武三州諸軍事、宣毅將軍、郢州刺史。廢帝即位，進號雲麾將軍。

華皎之反也，遣使招誘靈洗，靈洗斬皎使，以狀聞。朝廷深嘉其忠，增其守備，給鼓吹一部，因推心待之，使其子文季領水軍助防。是時周遣其將長胡公拓跋定率步騎二萬助皎攻圍靈洗，靈洗嬰城固守。及皎退，乃出軍躡定，定不獲濟江，以其眾降。因進攻周沔州，克之，擒其刺史裴寬。以功進號安西將軍，改封重安縣公，增邑并前二千戶。

靈洗性嚴急，御下甚苛刻，士卒有小罪，必以軍法誅之，造次之閒，便加捶撻，而號令分明，與士卒同甘苦，眾亦以此依附。性好播植，躬勤耕稼，至於水陸所宜，刈穫早晚，雖老農不能及也。伎妾無游手，竝督之紡績。至於散用貲財，亦弗儉吝。光大二年，卒於州，時年五十五。贈鎮西將軍、開府儀同三司，謚曰忠壯。太建四年，詔配享高祖廟庭。子文季嗣。

文季字少卿。幼習騎射，多幹略，果決有父風。弱冠從靈洗征討，必前登陷陣。靈洗與周文育、侯安都等敗於沌口，為王琳所執，高祖召陷賊諸將子弟厚遇之，文季最有禮容，深為高祖所賞。永定中，累遷通直散騎侍郎、句容令。

世祖嗣位，除宣惠始興王府限內中直兵參軍。是時王為揚州刺史，鎮冶城，府中軍事，悉以委之。

天嘉二年，除貞毅將軍、新安太守，仍隨侯安都東討留異。異黨向文政據有新安，文季率精甲三百，輕往攻之。文政遣其兄子瓚來拒，文季與戰，大破瓚軍，文政乃降。

三年，始興王伯茂出鎮東州，復以文季為鎮東府中兵參軍，帶剡令。

四年，陳寶應與留異連結，又遣兵隨周迪更出臨川，世祖遣信義太守余孝頃自海道襲晉安，文季為之前軍，所向克捷。陳寶應平，文季戰功居多，還，轉府諮議參軍，領中直兵。出為臨海太守。尋乘金翅助父鎮郢城。華皎平，靈洗及文季竝有扞禦之功。及靈洗卒，文季盡領其眾，起為超武將軍，仍助防郢州。文季性至孝，雖軍旅奪禮，而毀瘠甚至。

太建二年，為豫章內史，將軍如故。服闋，襲封重安縣公。隨都督章昭達率軍往荊州征蕭巋。巋與周軍多造舟艦，置于青泥水中。時水長漂疾，昭達乃遣文季共錢道戢輕舟襲之，盡焚其舟艦。昭達因蕭巋等兵稍怠，又遣文季夜入其外城，殺傷甚眾。旣而周兵大出，巴陵內史雷道勤拒戰死之，文季僅以身免。以功加通直散騎常侍、安遠將軍，增邑五百戶。

五年，都督吳明徹北討秦郡，秦郡前江浦通塗水，齊人竝下大柱為杙，柵水中，乃前遣文季領驍勇拔開其柵，明徹率大軍自後而至，攻秦郡克之。又別遣文季圍涇州，屠其城，進攻盱眙，拔之。仍隨明徹圍壽陽。

文季臨事謹急，御下嚴整，前後所克城壘，率皆迮水為堰，土木之功，動踰數萬。每置陣役人，文季必先諸將，夜則早起，迄暮不休，軍中莫不服其勤幹。每戰恒為前鋒，齊軍深憚之，謂為程獸。以功除散騎常侍、明威將軍，增邑五百戶。又帶新安內史，進號武毅將軍。

八年，為持節、都督譙州諸軍事、安遠將軍、譙州刺史。其年，又督北徐仁州諸軍事、北徐州刺史，餘竝如故。九年，又隨明徹北討，於呂梁作堰，事見明徹傳。十年春，敗績，為周所囚，仍授開府儀同三司。十一年，自周逃歸，至渦陽，為邊吏所執，還送長安，死于獄中。後主是時旣與周絕，不之知也。至德元年，後主始知之，追贈散騎常侍。尋又詔曰：「故散騎常侍、前重安縣開國公文季，纂承門緒，克荷家聲。早歲出軍，雖非元帥，啟行為最，致果有聞，而覆喪車徒，允從黜削。但靈洗之立功扞禦，久而見思，文季之埋魂異域，有足可憫。言念勞舊，傷茲廢絕，宜存廟食，無使餧而。可降封重安縣侯，邑一千戶，以子饗襲封。」

史臣曰：程靈洗父子竝御下嚴苛，治兵整肅，然與眾同其勞苦，匪私財利，士多依焉，故臨戎克辦矣。

## 陳書‧卷十一 列傳第五

黃法𣰋　淳于量　章昭達

黃法𣰋字仲昭，巴山新建人也。少勁捷有膽力，步行日三百里，距躍三丈。頗便書疏，閑明簿領，出入郡中，為鄉閭所憚。侯景之亂，於鄉里合徒眾。太守賀詡下江州，法𣰋監知郡事。高祖將踰嶺入援建業，李遷仕作梗中途，高祖命周文育屯于西昌，法𣰋遣兵助文育。時法𣰋出頓新淦縣，景遣行臺于慶至豫章，慶分兵來襲新淦，法𣰋拒戰，敗之。高祖亦遣文育進軍討慶，文育疑慶兵彊，未敢進，法𣰋率眾會之，因進克笙屯，俘獲甚眾。

梁元帝承制授超猛將軍、交州刺史資，領新淦縣令，封巴山縣子，邑三百戶。承聖三年，除明威將軍、游騎將軍，進爵為侯，邑五百戶。貞陽侯僭位，除左驍騎將軍。敬帝即位，改封新建縣侯，邑如前。

太平元年，割江州四郡置高州，以法𣰋為使持節、散騎常侍、都督高州諸軍事、信武將軍、高州刺史，鎮于巴山。蕭勃遣歐陽頠攻法𣰋，法𣰋與戰，破之。

永定二年，王琳遣李孝欽、樊猛、余孝頃攻周迪，且謀取法𣰋，法𣰋率兵援迪，擒孝頃等三將。進號宣毅將軍，增邑并前一千戶，給鼓吹一部。又以拒王琳功，授平南將軍、開府儀同三司。熊曇朗於金口反，害周文育，法𣰋共周迪討平之，語在曇朗傳。

世祖嗣位，進號安南將軍。天嘉二年，周迪反，法𣰋率兵會都督吳明徹，討迪於工塘。迪平，法𣰋功居多。徵為使持節、散騎常侍、都督南徐州諸軍事、鎮北大將軍、南徐州刺史，儀同、鼓吹竝如故。未拜，尋又改授都督江吳二州諸軍事、鎮南大將軍、江州刺史。六年，徵為中衛大將軍。

廢帝即位，進爵為公，給扶。光大元年，出為使持節、都督南徐州諸軍事、鎮北將軍、南徐州刺史。二年，徙為都督郢巴武三州諸軍事、鎮西將軍、郢州刺史，持節如故。

太建元年，進號征西大將軍。二年，徵為侍中、中權大將軍。四年，出為使持節、散騎常侍、都督南豫州諸軍事、征南大將軍、南豫州刺史。五年，大舉北伐，都督吳明徹出秦郡，以法𣰋為都督，出歷陽。齊遣其歷陽王步騎五萬來援，於小峴築城，法𣰋遣左衛將軍樊毅分兵於大峴禦之，大破齊軍，盡獲人馬器械。於是乃為拍車及步艦，竪拍以逼歷陽。歷陽人窘蹴乞降，法𣰋緩之，則又堅守，法𣰋怒，親率士卒攻城，施拍加其樓堞。時又大雨，城崩，克之，盡誅戍卒。進兵合肥，望旗降款，法𣰋不令軍士侵掠，躬自撫勞，而與之盟，竝放還北。以功加侍中，改封義陽郡公，邑二千戶。其年，遷都督合霍二州諸軍事、征西大將軍、合州刺史，增邑五百戶。七年，徙都督豫建光朔合北徐六州諸軍事、豫州刺史，鎮壽陽，侍中、散騎常侍、持節、將軍、儀同、鼓吹、扶竝如故。八年十月，薨，時年五十九。贈侍中、中權大將軍、司空，謚曰威。子玩嗣。

淳于量字思明。其先濟北人也，世居京師。父文成，仕梁為將帥，官至光烈將軍、梁州刺史。

量少善自居處，偉姿容，有幹略，便弓馬。梁元帝為荊州刺史，文成分量人馬，令往事焉。起家湘東王國常侍，兼西中郎府中兵參軍。累遷府佐、常兼中兵、直兵者十餘載，兵甲士卒，盛於府中。

荊、雍之界，蠻左數反，山帥文道期積為邊患，中兵王僧辯征之，頻戰不利，遣量助之。量至，與僧辯并力，大破道期，斬其酋長，俘虜萬計。以功封廣晉縣男，邑三百戶，授涪陵太守。歷為新興、武寧二郡太守。

侯景之亂，梁元帝凡遣五軍入援京邑，量預其一。臺城陷，量還荊州。元帝承制以量為假節、通直散騎常侍、都督巴州諸軍事、信威將軍、巴州刺史。侯景西上攻巴州，元帝使都督王僧辯入據巴陵。量與僧辯并力拒景，大敗景軍，擒其將任約。進攻郢州，獲宋子仙。仍隨僧辯克平侯景。承聖元年，以功授左衛將軍，封謝沐縣侯，邑五百戶。尋出為持節、都督桂定東西寧等四州諸軍事、信威將軍、安遠護軍、桂州刺史。

荊州陷，量保據桂州。王琳擁割湘、郢，累遣召量，量外雖與琳往來，而別遣使從閒道歸於高祖。高祖受襌，授持節、散騎常侍、平西大將軍，給鼓吹一部，都督、刺史竝如故。尋進號鎮南將軍。仍授都督、鎮西大將軍、開府儀同三司。世祖嗣位，進號征南大將軍。

王琳平後，頻請入朝，天嘉五年，徵為中撫大將軍，常侍、儀同、鼓吹竝如故。量所部將帥，多戀本土，竝欲逃入山谷，不願入朝。世祖使湘州刺史華皎征衡州界黃洞，且以兵迎量。天康元年，至都，以在道淹留，為有司所奏，免儀同，餘竝如故。光大元年，給鼓吹一部。華皎構逆，以量為使持節、征南大將軍、西討大都督，揔率大艦，自郢州樊浦拒之。皎平，并降周將長胡公拓跋定等。以功授侍中、中軍大將軍、開府儀同三司，進封醴陵縣公，增邑一千戶。未拜，出為使持節、都督南徐州諸軍事、鎮北將軍、南徐州刺史，侍中、儀同、鼓吹竝如故。

太建元年，進號征北大將軍，給扶。三年，坐就江陰王蕭季卿買梁陵中樹，季卿坐免，量免侍中。尋復加侍中。五年，徵為中護大將軍，侍中、儀同、鼓吹、扶竝如故。

吳明徹之西伐也，量贊成其事，遣第六子岑率所領從軍。淮南克定，量改封始安郡公，增邑一千五百戶。六年，出為使持節、都督郢巴南司定四州諸軍事、征西大將軍、郢州刺史，侍中、儀同、鼓吹、扶竝如故。七年，徵為中軍大將軍、護軍將軍。九年，以公事免侍中。尋復加侍中。十年，吳明徹陷沒，加量使持節、都督水陸諸軍事，仍授散騎常侍、都督南北兖譙三州諸軍事、車騎將軍、南兖州刺史，餘竝如故。十三年，加左光祿大夫，增邑五百戶，餘竝如故。十四年四月薨，時年七十二。贈司空。

章昭達字伯通，吳興武康人也。祖道蓋，齊廣平太守。父法尚，梁揚州議曹從事。

昭達性倜儻，輕財尚氣。少時，甞遇相者，謂昭達曰：「卿容貌甚善，須小虧損，則當富貴。」梁大同中，昭達為東宮直後，因醉墜馬，鬢角小傷，昭達喜之，相者曰「未也」。及侯景之亂，昭達率募鄉人援臺城，為流矢所中，眇其一目，相者見之，曰：「卿相善矣，不久當貴。」

京城陷，昭達還鄉里，與世祖遊，因結君臣之分。侯景平，世祖為吳興太守，昭達杖策來謁世祖。世祖見之大喜，因委以將帥，恩寵優渥，超於儕等。及高祖討王僧辯，令世祖還長城招聚兵眾，以備杜龕，頻使昭達往京口，稟承計畫。僧辯誅後，龕遣其將杜泰來攻長城，世祖拒之，命昭達揔知城內兵事。及杜泰退走，因從世祖東進，軍吳興，以討杜龕。龕平，又從世祖東討張彪於會稽，克之。累功除明威將軍、定州刺史。

是時留異擁據東陽，私署守宰，高祖患之，乃使昭達為長山縣令，居其心腹。永定二年，除武康令。世祖嗣位，除員外散騎常侍。天嘉元年，追論長城之功，封欣樂縣侯，邑一千戶。

尋隨侯安都等拒王琳于沌口，戰于蕪湖，昭達乘平虜大艦，中流而進，先鋒發拍中于賊艦。王琳平，昭達冊勳第一。二年，除使持節、散騎常侍、都督郢巴武沅四州諸軍事、智武將軍、郢州刺史，增邑并前千五百戶。尋進號平西將軍。

周迪據臨川反，詔令昭達便道征之。及迪敗走，徵為護軍將軍，給鼓吹一部，改封邵武縣侯，增邑并前二千戶，常侍如故。四年，陳寶應納周迪，復共寇臨川，又以昭達為都督討迪。至東興嶺，而迪又退走。昭達仍踰嶺，頓于建安，以討陳寶應。寶應據建安、晉安二郡之界，水陸為柵，以拒官軍。昭達與戰不利，因據其上流，命軍士伐木帶枝葉為筏，施拍於其上，綴以大索，相次列營，夾于兩岸。寶應數挑戰，昭達桉甲不動。俄而暴雨，江水大長，昭達放筏衝突寶應水柵，水柵盡破。又出兵攻其步軍。方大合戰，會世祖遣余孝頃出自海道。適至，因并力乘之，寶應大潰，遂克定閩中，盡擒留異、寶應等。以功授鎮前將軍、開府儀同三司。

初，世祖嘗夢昭達升於台鉉，及旦，以夢告之。至是侍醼，世祖顧昭達曰：「卿憶夢不？何以償夢？」昭達對曰：「當效犬馬之用，以盡臣節，自餘無以奉償。」尋又出為使持節、都督江郢吳三州諸軍事、鎮南將軍、江州刺史，常侍、儀同、鼓吹如故。

廢帝即位，遷侍中、征南將軍，改封邵陵郡公。華皎之反也，其移書文檄，竝假以昭達為辭，又頻遣使招之，昭達盡執其使，送于京師。皎平，進號征南大將軍，增邑并前二千五百戶。秩滿，徵為中撫大將軍，侍中、儀同、鼓吹如故。高宗即位，進號車騎大將軍，以還朝遲留，為有司所劾，降號車騎將軍。

歐陽紇據有嶺南反，詔昭達都督眾軍討之。昭達倍道兼行，達于始興。紇聞昭達奄至，恇擾不知所為，乃出頓洭口，多聚沙石，盛以竹籠，置于水柵之外，用遏舟艦。昭達居其上流，裝艫造拍，以臨賊柵。又令軍人銜刀，潛行水中，以斫竹籠，籠篾皆解。因縱大艦隨流突之，賊眾大敗，因而擒紇，送于京師，廣州平。以功進車騎大將軍，遷司空，餘竝如故。

太建二年，率師征蕭巋于江陵。時蕭巋與周軍大蓄舟艦於青泥中，昭達分遣偏將錢道戢、程文季等，乘輕舟襲之，焚其舟艦。周兵又於峽下南岸築壘，名曰安蜀城，於江上橫引大索，編𥯤為橋，以度軍糧。昭達乃命軍士為長戟，施於樓船之上，仰割其索，索斷糧絕，因縱兵以攻其城，降之。

三年，遘疾，薨，時年五十四。贈大將軍，增邑五百戶，給班劒二十人。

昭達性嚴刻，每奉命出征，必晝夜倍道；然有所克捷，必推功將帥，厨膳飲食，竝同於羣下，將士亦以此附之。每飲會，必盛設女伎雜樂，備盡羌胡之聲，音律姿容，竝一時之妙，雖臨對寇敵，旗鼓相望，弗之廢也。四年，配享世祖廟庭。

子大寶，襲封邵陵郡公，累官至散騎常侍、護軍。出為豐州刺史，在州貪縱，百姓怨酷，後主以太僕卿李暈代之。至德三年四月，暈將到州，大寶乃襲殺暈，舉兵反，遣其將楊通寇建安。建安內史吳慧覺據郡城拒之，通累攻不克。官軍稍近，人情離異，大寶計窮，乃與通俱逃。臺軍主陳景詳率兵追躡大寶。大寶旣入山，山路阻險，不復能行，通背負之，稍進。尋為追兵所及，生擒送都，於路死，傳首梟于朱雀航，夷三族。

史臣曰：黃法𣰋、淳于量值梁末喪亂，劉、項未分，其有辯明暗見是非者蓋鮮，二公達向背之理，位至鼎司，亦其智也。昭達與世祖鄉壤惟舊，義等鄧、蕭，世祖纂曆，委任隆重，至於戰勝攻取，累平寇難，斯亦良臣良將，一代之吳、耿矣。

## 陳書‧卷十二 列傳第六

胡穎　徐度子敬成　杜稜　沈恪

胡穎字方秀，吳興東遷人也。其先寓居吳興，土斷為民。穎偉姿容，性寬厚。梁世仕至武陵國侍郎，東宮直前。出番禺，征討俚洞，廣州西江督護高祖在廣州，穎仍自結高祖，高祖與其同郡，接遇甚隆。及南征交趾，穎從行役，餘諸將帥皆出其下。及平李賁，高祖旋師，穎隸在西江，出兵多以穎留守。

侯景之亂，高祖克元景仲，仍渡嶺援臺，平蔡路養、李遷仕，穎皆有功。歷平固、遂興二縣令。高祖進軍頓西昌，以穎為巴丘縣令，鎮大皋，督糧運。下至豫章，以穎監豫章郡。高祖率眾與王僧辯會於白茅灣，同討侯景，以穎知留府事。

梁承聖初，元帝授穎假節、鐵騎將軍、羅州刺史，封漢陽縣侯，邑五百戶。尋除豫章內史，隨高祖鎮京口。齊遣郭元建出關，都督侯瑱率師禦之。高祖選府內驍勇三千人配穎，令隨瑱，於東關大破之。元建三年，高祖圍廣陵，齊人東方光據宿預請降，以穎為五原太守，隨杜僧明援光，不克，退還，除曲阿令。尋領馬軍，從高祖襲王僧辯。又隨周文育於吳興討杜龕。紹泰元年，除假節、都督南豫州諸軍事、輕車將軍、南豫州刺史。太平元年，除持節、散騎常侍、仁威將軍。尋兼丹陽尹。

高祖受禪，兼左衛將軍，餘如故。永定三年，隨侯安都征王琳，於宮亭破賊帥常眾愛等。世祖嗣位，除侍中、都督吳州諸軍事、宣惠將軍、吳州刺史。不行，尋為義興太守，將軍如故。天嘉元年，除散騎常侍、吳興太守。其年六月卒，時年五十四。贈侍中、中護軍，謚曰壯。二年，配享高祖廟庭。子六同嗣。

穎弟鑠，亦隨穎將軍。穎卒，鑠統其眾。歷東海、豫章二郡守，遷員外散騎常侍。隨章昭達南平歐陽紇，為廣州東江督護。還預北伐，除雄信將軍、歷陽太守。太建六年卒，贈桂州刺史。

徐度字孝節，安陸人也。世居京師。少倜儻，不拘小節。及長，姿貌瓌偉，嗜酒好博，恒使僮僕屠酤為事。梁始興內史蕭介之郡，度從之，將領士卒，征諸山洞，以驍勇聞。高祖征交趾，厚禮招之，度乃委質。

侯景之亂，高祖克定廣州，平蔡路養，破李遷仕，計畫多出於度。兼統兵甲，每戰有功。歸至白茅灣，梁元帝授寧朔將軍、合州刺史。侯景平後，追錄前後戰功，加通直散騎常侍，封廣德縣侯，邑五百戶。遷散騎常侍。

高祖鎮朱方，除信武將軍、蘭陵太守。高祖遣衡陽獻王平荊州，度率所領從焉。江陵陷，閒行東歸。高祖平王僧辯，度與侯安都為水軍。紹泰元年，高祖東討杜龕，奉敬帝幸京口，以度領宿衛，并知留府事。

徐嗣徽、任約等來寇，高祖與敬帝還都。時賊已據石頭城，市鄽居民，竝在南路，去臺遙遠，恐為賊所乘，乃使度將兵鎮于冶城寺，築壘以斷之。賊悉眾來攻，不能克。高祖尋亦救之，大敗約等。明年，嗣徽等又引齊寇濟江，度隨眾軍破之於北郊壇。以功除信威將軍、郢州刺史，兼領吳興太守。尋遷鎮右將軍、領軍將軍、徐州緣江諸軍事、鎮北將軍、南徐州刺史，給鼓吹一部。

周文育、侯安都等西討王琳，敗績，為琳所拘，乃以度為前軍都督，鎮于南陵。世祖嗣位，遷侍中、中撫軍將軍、開府儀同三司，進爵為公。未拜，出為使持節、散騎常侍、鎮東將軍、吳郡太守。天嘉元年，增邑千戶。以平王琳功，改封湘東郡公，邑四千戶。秩滿，為侍中、中軍將軍。出為使持節、都督會稽東陽臨海永嘉新安新寧信安晉安建安九郡諸軍事、鎮東將軍、會稽太守。未行而太尉侯瑱薨于湘州，乃以度代瑱為都督湘沅武巴郢桂六州諸軍事、鎮南將軍、湘州刺史。秩滿，為侍中、中軍大將軍，儀同、鼓吹竝如故。

世祖崩，度預顧命，以甲仗五十人入殿省。廢帝即位，進位司空。華皎據湘州反，引周兵下至沌口，與王師相持，乃加度使持節、車騎將軍，揔督步軍，自安成郡由嶺路出于湘東，以襲湘州，盡獲其所留軍人家口以歸。光大二年薨，時年六十。贈太尉，給班劒二十人，謚曰忠肅。太建四年，配享高祖廟庭。子敬成嗣。

敬成幼聰慧，好讀書，少機警，善占對，結交文義之士，以識鑒知名。起家箸作郎。永定元年，領度所部士卒，隨周文育、侯安都征王琳，於沌口敗績，為琳所縶。二年，隨文育、安都得歸，除太子舍人，遷洗馬。敬成父度為吳郡太守，以敬成監郡。天嘉二年，遷太子中舍人，拜湘東郡公世子。四年，度自湘州還朝，士馬精銳，敬成盡領其眾。隨章昭達征陳寶應，晉安平，除貞威將軍、豫章太守。光大元年，華皎謀反，以敬成為假節、都督巴州諸軍事、雲旗將軍、巴州刺史。尋詔為水軍，隨吳明徹征華皎，皎平還州。太建二年，以父憂去職。尋起為持節、都督南豫州諸軍事、壯武將軍、南豫州刺史。四年，襲爵湘東郡公，授太子右衛率。

五年，除貞威將軍、吳興太守。其年隨都督吳明徹北討，出秦郡，別遣敬成為都督，乘金翅自歐陽引埭上泝江由廣陵。齊人皆城守，弗敢出。自繁梁湖下淮，圍淮陰城。仍監北兖州。淮、泗義兵相率響應，一二日間，眾至數萬，遂克淮陰、山陽、鹽城三郡，并連口、朐山二戍。仍進攻鬱州，克之。以功加通直散騎常侍、雲旗將軍，增邑五百戶。又進號壯武將軍，鎮朐山。坐於軍中輒科訂，并誅新附，免官。尋復為持節、都督安元潼三州諸軍事、安州刺史，將軍如故，鎮宿預。七年卒，時年三十六。贈散騎常侍，謚曰思。子敞嗣。

杜稜字雄盛，吳郡錢塘人也。世為縣大姓。稜頗涉書傳，少落泊，不為當世所知。遂遊嶺南，事梁廣州刺史新渝侯蕭映。映卒，從高祖，恒典書記。侯景之亂，命稜將領，平蔡路養、李遷仕皆有功。軍至豫章，梁元帝承制授稜仁威將軍、石州刺史，上陌縣侯，邑八百戶。

侯景平，高祖鎮朱方，稜監義興、琅邪二郡。高祖誅王僧辯，引稜與侯安都等共議，稜難之。高祖懼其泄己，乃以手巾絞稜，稜悶絕于地，因閉於別室。軍發，召與同行。及僧辯平後，高祖東征杜龕等，留稜與安都居守。徐嗣徽、任約引齊寇濟江，攻臺城，安都與稜隨方抗拒，稜晝夜巡警，綏撫士卒，未常解帶。賊平，以功除通直散騎常侍、右衛將軍、丹陽尹。永定元年，加侍中、忠武將軍。尋遷中領軍，侍中，將軍如故。

三年，高祖崩，世祖在南皖。時內無嫡嗣，外有彊敵，侯瑱、侯安都、徐度等竝在軍中，朝廷宿將，唯稜在都，獨典禁兵，乃與蔡景歷等祕不發喪，奉迎世祖，事見景歷傳。世祖即位，遷領軍將軍。天嘉元年，以預建立之功，改封永城縣侯，增邑五百戶。出為雲麾將軍，晉陵太守，加秩中二千石。二年，徵為侍中、領軍將軍。尋遷翊左將軍、丹陽尹。

廢帝即位，遷鎮右將軍、特進，侍中、尹如故。光大元年，解尹，量置佐史，給扶，重授領軍將軍。

太建元年，出為散騎常侍、鎮東將軍、吳興太守，秩中二千石。二年，徵為侍中、鎮右將軍。尋加特進、護軍將軍。三年，以公事免侍中、護軍。四年，復為侍中、右光祿大夫，并給鼓吹一部，將軍、佐史、扶竝如故。

稜歷事三帝，竝見恩寵。末年不預征役，優遊京師，賞賜優洽。頃之卒于官，時年七十。贈開府儀同三司，喪事所須，竝令資給，謚曰成。其年配享高祖廟庭。子安世嗣。

沈恪字子恭，吳興武康人也。深沈有幹局。梁新渝侯蕭映為郡將，召為主簿。映遷北徐州，恪隨映之鎮。映遷廣州，以恪兼府中兵參軍，常領兵討伐俚洞。盧子略之反也，恪拒戰有功，除中兵參軍。高祖與恪同郡，情好甚暱，蕭映卒後，高祖南討李賁，仍遣妻子附恪還鄉。尋補東宮直後，以嶺南勳除員外散騎侍郎，仍令招集宗從子弟。

侯景圍臺城，恪率所領入臺，隨例加右軍將軍。賊起東西二土山以逼城，城內亦作土山以應之，恪為東土山主，晝夜拒戰。以功封東興縣侯，邑五百戶。遷員外散騎常侍。京城陷，恪閒行歸鄉里。高祖之討侯景，遣使報恪，乃於東起兵相應。賊平，恪謁高祖於京口，即日授都軍副。尋為府司馬。

及高祖謀討王僧辯，恪預其謀。時僧辯女壻杜龕鎮吳興，高祖乃使世祖還長城，立柵備龕，又使恪還武康，招集兵眾。及僧辯誅，龕果遣副將杜泰率眾襲世祖於長城。恪時已率兵士出縣誅龕黨與，高祖尋遣周文育來援長城，文育至，泰乃遁走。世祖仍與文育進軍出郡，恪軍亦至，屯于郡南。及龕平，世祖襲東揚州刺史張彪，以恪監吳興郡。太平元年，除宣猛將軍、交州刺史。其年遷永嘉太守。不拜，復令監吳興郡。自吳興入朝。高祖受禪，使中書舍人劉師知引恪，令勒兵入辭，因衛敬帝如別宮。恪乃排闥入見高祖，叩頭謝曰：「恪身經事蕭家來，今日不忍見許事，分受死耳，決不奉命。」高祖嘉其意，乃不復逼，更以盪主王僧志代之。

高祖踐祚，除吳興太守。永定二年，徙監會稽郡。會余孝頃謀應王琳，出兵臨川攻周迪，以恪為壯武將軍，率兵踰嶺以救迪。余孝頃聞恪至，退走。三年，遷使持節、通直散騎常侍、智武將軍、吳州刺史，便道之鄱陽。尋有詔追還，行會稽郡事。其年，除散騎常侍、忠武將軍、會稽太守。

世祖嗣位，進督會稽、東陽、新安、臨海、永嘉、建安、晉安、新寧、信安九郡諸軍事，將軍、太守如故。天嘉元年，增邑五百戶。二年，徵為左衛將軍。俄出為都督郢武巴定四州諸軍事、軍師將軍、郢州刺史。六年，徵為中護軍。尋遷護軍將軍。光大二年，遷使持節、都督荊武祐三州諸軍事、平西將軍、荊州刺史。未之鎮，改為護軍將軍。

高宗即位，加散騎常侍、都督廣衡東衡交越成定新合羅愛德宜黃利安石雙等十八州諸軍事、鎮南將軍、平越中郎將、廣州刺史。恪未至嶺，前刺史歐陽紇舉兵拒險，恪不得進，朝廷遣司空章昭達督眾軍討紇，紇平，乃得入州。州罹兵荒，所在殘毀，恪綏懷安緝，被以恩惠，嶺表賴之。

太建四年，徵為領軍將軍。及代還，以途遠不時至，為有司所奏免。十一年，起為散騎常侍、衛尉卿。其年授平北將軍、假節，監南兖州。十二年，改授散騎常侍、翊右將軍，監南徐州。又遣電威將軍裴子烈領馬五百匹，助恪緣江防戍。明年，入為衛尉卿，常侍、將軍如故。尋加侍中，遷護軍將軍。後主即位，以疾改授散騎常侍、特進、金紫光祿大夫。其年卒，時年七十四。贈翊左將軍，詔給東園祕器，仍出舉哀，喪事所須，並令資給，謚曰元。子法興嗣。

史臣曰：胡穎、徐度、杜稜、沈恪竝附騏驥而騰躍，依日月之光輝，始覯王佐之才，方悟公輔之量，生則肉食，終以配饗。盛矣哉！

## 陳書‧卷十三 列傳第七

徐世譜　魯悉達　周敷　荀朗子法尚　周炅

徐世譜字興宗，巴東魚復人也。世居荊州，為主帥，征伐蠻、蜒。至世譜，尤敢勇有膂力，善水戰。梁元帝之為荊州刺史，世譜將領鄉人事焉。

侯景之亂，因預征討，累遷至員外散騎常侍。尋領水軍，從司徒陸法和討景，與景戰於赤亭湖。時景軍甚盛，世譜乃別造樓船、拍艦、火舫、水車以益軍勢。將戰，又乘大艦居前，大敗景軍，生擒景將任約，景退走。因隨王僧辯攻郢州，世譜復乘大艦臨其倉門，賊將宋子仙據城降。以功除使持節、信武將軍、信州刺史，封魚復縣侯，邑五百戶。仍隨僧辯東下，恒為軍鋒。又破景將侯子鑒於湖熟。侯景平後，以功除通直散騎常侍、衡州刺史資鎮河東太守，增邑并前一千戶。

西魏來寇荊州，世譜鎮馬頭岸，據有龍洲，元帝授侍中、使持節、都督江南諸軍事、鎮南將軍、護軍將軍，給鼓吹一部。江陵陷沒，世譜東下依侯瑱。

紹泰元年，徵為侍中、左衛將軍。高祖之拒王琳，其水戰之具，悉委世譜。世譜性機巧，諳解舊法，所造器械，竝隨機損益，妙思出人。

永定二年，遷護軍將軍。世祖嗣位，加特進，進號安右將軍。天嘉元年，增邑五百戶。二年，出為使持節、散騎常侍、都督宣城郡諸軍事、安西將軍、宣城太守，秩中二千石。還為安前將軍、右光祿大夫。尋以疾失明，謝病不朝。四年卒，時年五十五。贈本官，謚曰桓侯。

世譜從弟世休，隨世譜自梁征討，亦有戰功。官至員外散騎常侍、安遠將軍，枳縣侯，邑八百戶。光大二年，隸都督淳于量征華皎。卒，贈通直散騎常侍，謚曰壯。

魯悉達字志通，扶風郿人也。祖斐，齊通直散騎常侍、安遠將軍、衡州刺史，陽塘侯。父益之，梁雲麾將軍、新蔡義陽二郡太守。

悉達幼以孝聞，起家為梁南平嗣王中兵參軍。侯景之亂，悉達糾合鄉人，保新蔡，力田蓄穀。時兵荒饑饉，京都及上川餓死者十八九，有得存者，皆攜老幼以歸焉。悉達分給粮廩，其所濟活者甚眾，仍於新蔡置頓以居之。招集晉熈等五郡，盡有其地。使其弟廣達領兵隨王僧辯討侯景。景平，梁元帝授持節、仁威將軍、散騎常侍、北江州刺史。

敬帝即位，王琳據有上流，留異、余孝頃、周迪等所在鋒起，悉達撫綏五郡，甚得民和，士卒皆樂為之用。琳授悉達鎮北將軍，高祖亦遣趙知禮授征西將軍、江州刺史，各送鼓吹女樂，悉達兩受之，遷延顧望，皆不就。高祖遣安西將軍沈泰潛師襲之，不能克。齊遣行臺慕容紹宗以眾三萬來攻鬱口諸鎮，兵甲甚盛，悉達與戰，敗齊軍，紹宗僅以身免。

王琳欲圖東下，以悉達制其中流，恐為己患，頻遣使招誘，悉達終不從。琳不得下，乃連結於齊，共為表裏，齊遣清河王高岳助之。相持歲餘，會裨將梅天養等懼罪，乃引齊軍入城。悉達勒麾下數千人，濟江而歸高祖。高祖見之，甚喜，曰：「來何遲也？」悉達對曰：「臣鎮撫上流，願為蕃屏，陛下授臣以官，恩至厚矣，沈泰襲臣，威亦深矣，然臣所以自歸於陛下者，誠以陛下豁達大度，同符漢祖故也。」高祖嘆曰：「卿言得之矣。」授平南將軍、散騎常侍、北江州刺史，封彭澤縣侯。世祖即位，進號安左將軍。

悉達雖仗氣任俠，不以富貴驕人，雅好詞賦，招禮才賢，與之賞會。遷安南將軍、吳州刺史。遭母憂，哀毀過禮，因遘疾卒，時年三十八。贈安左將軍、江州刺史，謚曰孝侯。子覽嗣。弟廣達，別有傳。

周敷字仲遠，臨川人也。為郡豪族。敷形貌眇小，如不勝衣，而膽力勁果，超出時輩。性豪俠，輕財重士，鄉黨少年任氣者咸歸之。

侯景之亂，鄉人周續合徒眾以討賊為名，梁內史始興藩王蕭毅以郡讓續，續所部內有欲侵掠於毅，敷擁護之，親率其黨捍衛，送至豫章。時觀寧侯蕭永、長樂侯蕭基、豐城侯蕭泰避難流寓，聞敷信義，皆往依之。敷愍其危懼，屈體崇敬，厚加給卹，送之西上。

俄而續部下將帥爭權，復反，殺續以降周迪。迪素無簿閥，恐失眾心，倚敷族望，深求交結。敷未能自固，事迪甚恭，迪大憑仗之，漸有兵眾。迪據臨川之工塘，敷鎮臨川故郡。侯景平，梁元帝授敷使持節、通直散騎常侍、信武將軍、寧州刺史，封西豐縣侯，邑一千戶。

高祖受禪，王琳據有上流，余孝頃與琳黨李孝欽等共圍周迪，敷大致人馬以助於迪。迪擒孝頃等，敷功居多。

熊曇朗之殺周文育，據豫章，將兵萬餘人襲敷，徑至城下，敷與戰，大敗之，追奔五十餘里，曇朗單馬獲免，盡收其軍實。曇朗走巴山郡，收合餘黨，敷因與周迪、黃法𣰋等進兵圍曇朗，屠之。

王琳平，授散騎常侍、平西將軍、豫章太守。是時南江酋帥竝顧戀巢窟，私署令長，不受召，朝廷未遑致討，但羈縻之，唯敷獨先入朝。天嘉二年，詣闕，進號安西將軍，給鼓吹一部，賜以女樂一部，令還鎮豫章。

周迪以敷素出己下，超致顯貴，深不平、乃舉兵反，遣弟方興以兵襲敷。敷與戰，大破方興。仍率眾從都督吳明徹攻迪，破之，擒其弟方興并諸渠帥。詔以敷為安西將軍、臨川太守，餘並如故。尋徵為使持節、都督南豫北江二州諸軍事、鎮南將軍、南豫州刺史，增邑五百戶，常侍、鼓吹如故。

五年，迪又收合餘眾，還襲東興。世祖遣都督章昭達征迪，敷又從軍。至定川縣，與迪相對。迪紿敷曰：「吾昔與弟戮力同心，宗從匪他，豈規相害。今願伏罪還朝，因弟披露心腑，先乞挺身，共立盟誓。」敷許之，方登壇，為迪所害，時年三十五。詔曰：「使持節、散騎常侍、都督南豫州緣江諸軍事、鎮南將軍、南豫州刺史、西豐縣開國侯敷，受任遐征，淹時違律，虛衿姦詭，遂貽喪什。但夙箸勤誠，亟勞戎旅，猶深惻愴，愍悼于懷。可存其茅賦，量所賻卹，還葬京邑。」謚曰脫。子智安嗣。

敷兄彖，共敷據本鄉，亦授臨川太守。

荀朗字深明，潁川潁陰人也。祖延祖，梁潁川太守，父伯道，衛尉卿。

朗少慷慨，有將帥大略，起家梁廬陵王行參軍。侯景之亂，朗招率徒旅，據巢湖閒，無所屬。臺城陷後，簡文帝密詔授朗雲麾將軍、豫州刺史，令與外藩討景。景使儀同宋子仙、任約等頻往征之，朗據山立砦自守，子仙不能克。時京師大饑，百姓皆於江外就食，朗更招致部曲，解衣推食，以相賑贍，眾至數萬人。侯景敗於巴陵，朗出自濡須截景，破其後軍。王僧辯東討，朗遣其將范寶勝及弟曉領兵二千助之。侯景平後，又別破齊將郭元建於踟躕山。梁承聖二年，率部曲萬餘家濟江，入宣城郡界立頓。梁元帝授朗持節、通直散騎常侍、安南將軍、都督南兖州諸軍事、南兖州刺史。未行而荊州陷。

高祖入輔，齊遣蕭軌、東方老等來寇，據石頭城。朗自宣城來赴，因與侯安都等大破齊軍。永定元年，賜爵興寧縣侯，邑二千戶，以朗兄昂為左衛將軍，弟晷為太子右衛率。尋遣朗隨世祖拒王琳於南皖。

高祖崩，宣太后與舍人蔡景歷祕不發喪，朗弟曉在都微知之，乃謀率其家兵襲臺。事覺，景歷殺曉，仍繫其兄弟。世祖即位，竝釋之。因厚撫慰朗，令與侯安都等共拒王琳。琳平，遷使持節、安北將軍、散騎常侍、都督霍晉合三州諸軍事、合州刺史。天嘉六年卒，時年四十八。贈南豫州刺史，謚曰壯。子法尚嗣。

法尚少俶儻，有文武幹略，起家江寧令，襲爵興寧縣侯。太建五年，隨吳明徹北伐。尋授通直散騎侍郎，除涇令，歷梁、安城太守。禎明中，為都督郢巴武三州諸軍事、郢州刺史。及隋軍濟江，法尚降于漢東道元帥秦王。入隋，歷邵、觀、綿、豐四州刺史，巴東、燉煌二郡太守。

周炅字文昭，汝南安成人也。祖彊，齊太子舍人、梁州刺史。父靈起，梁通直散騎常侍、廬桂二州刺史，保城縣侯。

炅少豪俠任氣，有將帥才。梁大同中為通直散騎侍郎、朱衣直閤。太清元年，出為弋陽太守。侯景之亂，元帝承制改授西陽太守，封西陵縣伯。景遣兄子思穆據守齊安，炅率驍勇襲破思穆，擒斬之。以功授持節、高州刺史。是時炅據武昌、西陽二郡，招聚卒徒，甲兵甚盛。景將任約來據樊山，炅與寧州長史徐文盛擊約，斬其部將叱羅子通、趙迦婁等。因乘勝追之，頻克，約眾殆盡。承聖元年，遷使持節、都督江定二州諸軍事、戎昭將軍、江州刺史，進爵為侯，邑五百戶。

高祖踐祚，王琳擁據上流，炅以州從之。及王琳遣其將曹慶等攻周迪，仍使炅將兵掎角而進，為侯安都所敗，擒炅送都。世祖釋炅，授戎威將軍、定州刺史，帶西陽、武昌二郡太守。

天嘉二年，留異據東陽反，世祖召炅還都，欲令討異。未至而異平，炅還本鎮。天康元年，預平華皎之功，授員外散騎常侍。太建元年，遷持節、龍驤將軍、通直散騎常侍。

五年，進授使持節、西道都督安蘄江衡司定六州諸軍事、安州刺史，改封龍源縣侯，增邑并前一千戶。其年隨都督吳明徹北討，所向克捷，一月之中，獲十二城。齊遣尚書左丞陸騫以眾二萬出自巴、蘄，與炅相遇。炅留羸弱輜重，設疑兵以當之，身率精銳，由閒道邀其後，大敗騫軍，虜獲器械馬驢，不可勝數。進攻巴州，克之。於是江北諸城及榖陽士民並誅渠帥以城降。進號和戎將軍、散騎常侍，增邑并前一千五百戶。仍敕追炅入朝。

初，蕭𧦴定州刺史田龍升以城降，詔以為振遠將軍、定州刺史，封赤亭王。及炅入朝，龍升以江北六州七鎮叛入于齊，齊遣歷陽王高景安帥師應之。於是令炅為江北道大都督，揔統眾軍，以討龍升。龍升使弋陽太守田龍琰率眾二萬陣於亭川，高景安於水陵、陰山為其聲援，龍升引軍別營山谷。炅乃分兵各當其軍，身率驍勇先擊龍升，龍升大敗，龍琰望塵而奔，竝追斬之，高景安遁走，盡復江北之地。以功增邑并前二千戶，進號平北將軍，定州刺史，持節、都督如故，仍賜女妓一部。太建八年卒官，時年六十四。贈司州刺史，封武昌郡公，謚曰壯。子法僧嗣，官至宣城太守。

史臣曰：彼數子者，或驅馳前代，或擁據故鄉，竝識運知歸，因機景附，位升列牧，爵致通侯，美矣。昔張耳、陳餘自同於至戚，周敷、周迪亦誓等暱親，尋鋒刃而誅殘，斯甚夫胡越矣。讎隙因於勢利，何其鄙歟？

## 陳書‧卷十四 列傳第八

衡陽獻王昌　南康愍王曇朗子方泰　方慶

衡陽獻王昌字敬業，高祖第六子也。梁太清末，高祖南征李賁，命昌與宣后隨沈恪還吳興。及高祖東討侯景，昌與宣后、世祖竝為景所囚。景平，拜長城國世子、吳興太守，時年十六。

昌容貌偉麗，神情秀朗，雅性聰辯，明習政事。高祖遣陳郡謝哲、濟陽蔡景歷輔昌為郡，又遣吳郡杜之偉授昌以經書。昌讀書一覽便誦，明於義理，剖析如流。尋與高宗俱往荊州，梁元帝除員外散騎常侍。荊州陷，又與高宗俱遷關右，西魏以高祖故，甚禮之。

高祖即位，頻遣使請高宗及昌，周人許之而未遣，及高祖崩，乃遣之。是時王琳梗於中流，昌未得還，居于安陸。王琳平後，天嘉元年二月，昌發自安陸，由魯山濟江，而巴陵王蕭沇等率百僚上表曰：

臣聞宗子維城，隆周之懋軌，封建藩屏，有漢之弘規，是以卜世斯永，寔資邢、衛，鼎命靈長，實賴河、楚。

伏惟陛下神猷光大，聖德欽明，道高日月，德侔造化。往者王業惟始，天步方艱，參奉權謨，匡合義烈，威略外舉，神武內定，故以再康禹迹，大庇生民者矣。及聖武升遐，王師遠次，皇嗣敻隔，繼業靡歸，宗祧危殆，綴旒非喻。旣而傳車言反，公卿定策，纂我洪基，光昭景運，民心有奉，園寢克寧，后來其蘇，復在茲日，物情天意，皎然可求。王琳逆命，逋誅歲久，今者連結犬羊，乘流縱舋，舟旗野陣，綿江蔽陸，兵疲民弊，杼軸用空，中外騷然，蕃籬罔固。乃旰食當朝，憑流授律，蒼兕旣馳，長蛇自翦，廓清四表，澄滌八紘，雄圖遐舉，仁聲遠暢，德化所覃，風行草偃，故以功深於微禹，道大於惟堯，豈直社稷用寧，斯乃黔黎是賴。

第六皇弟昌，近以妙年出質，提契寇手，偏隔關徼，旋踵末由。陛下天倫之愛旣深，克讓之懷常切。伏以大德無私，至公有在，豈得徇匹夫之恒情，忘王業之大計。憲章故實，式遵典禮，欽若姬、漢，建樹賢戚。湘中地維形勝，控帶川阜，扞城之寄，匪親勿居，宜啟服衡疑，兼崇徽飾。臣等參議，以昌為使持節、散騎常侍、都督湘州諸軍事、驃騎將軍、湘州牧，封衡陽郡王，邑五千戶，加給皁輪三望車，後部鼓吹一部，班劒二十人。啟可奉行。

詔曰「可」。三月入境，詔令主書舍人緣道迎接。景子，濟江，於中流船壞，以溺薨。

四月庚寅，喪柩至京師，上親出臨哭。乃下詔曰：「夫寵章所以嘉德，禮數所以崇親，乃歷代之通規，固前王之令典。新除使持節、散騎常侍、都督湘州諸軍事、驃騎將軍、湘州牧衡陽王昌，明哲在躬，珪璋早秀，孝敬內湛，聰睿外宣。梁季艱虞，宗社顛墜，西京淪覆，陷身關隴。及鼎業初基，外蕃逆命，聘問斯阻，音介莫通，睠彼機橋，將隣烏白。今者羣公戮力，多難廓清，輕傳入郛，無勞假道。周朝敦其繼好，驂駕歸來，欣此朝聞，庶歡昬定。報施徒語，曾莫輔仁，人之云亡，殄悴斯在，奄焉薨殞，倍增傷悼。津門之慟空在，桓岫之切不追，靜言念之，心焉如割。宜隆懋典，以協徽猷。可贈侍中、假黃鉞、都督中外諸軍事、太宰、揚州牧。給東園溫明祕器，九旒鑾輅，黃屋左纛，武賁班劒百人，轀輬車，前後部羽葆鼓吹。葬送之儀，一依漢東平憲王、齊豫章文獻王故事。仍遣大司空持節迎護喪事，大鴻臚副其羽衛，殯送所須，隨由備辦。」諡曰獻。無子，世祖以第七皇子伯信為嗣。

南康愍王曇朗，高祖母弟忠壯王休先之子也。休先少倜儻有大志，梁簡文之在東宮，深被知遇。太清中旣納侯景，有事北方，乃使休先召募得千餘人，授文德主帥，頃之卒。高祖之有天下也，每稱休先曰：「此弟若存，河洛不足定也。」梁敬帝即位，追贈侍中、使持節、驃騎將軍、南徐州刺史，封武康縣公，邑一千戶。高祖受禪，追贈侍中、車騎大將軍、司徒，封南康郡王，邑二千戶，謚曰忠壯。

曇朗少孤，尤為高祖所愛，寵踰諸子。有膽力，善綏御。侯景平後，起家為箸作佐郎。高祖北濟江，圍廣陵，宿預人東方光據鄉建義，乃遣曇朗與杜僧明自淮入泗應赴之。齊援大至，曇朗與僧明築壘抗禦。尋奉命班師，以宿預義軍三萬家濟江。高祖誅王僧辯，留曇朗鎮京口，知留府事。紹泰元年，除中書侍郎，監南徐州。

二年，徐嗣徽、任約引齊寇攻逼京邑，尋而請和，求高祖子姪為質。時四方州郡竝多未賓，京都虛弱，粮運不斷，在朝文武咸願與齊和親，高祖難之，而重違眾議，乃言於朝曰：「孤謬輔王室，而使蠻夷猾夏，不能戡殄，何所逃責。今在位諸賢，且欲息肩偃武，與齊和好，以靜邊疆，若違眾議，必謂孤惜子姪，今決遣曇朗，弃之寇庭。且齊人無信，窺窬不已，謂我浸弱，必當背盟。齊寇若來，諸君須為孤力鬭也。」高祖慮曇朗憚行，或奔竄東道，乃自率步騎往京口迎之，以曇朗還京師，仍使為質於齊。

齊果背約，復遣蕭軌等隨嗣徽渡江，高祖與戰，大破之，虜蕭軌、東方老等。齊人請割地并入馬牛以贖之，高祖不許。及軌等誅，齊人亦害曇朗于晉陽，時年二十八。是時旣與齊絕，弗之知也。高祖踐祚，猶以曇朗襲封南康郡王，奉忠壯王祀，禮秩一同皇子。天嘉二年，齊人結好，方始知之。世祖詔曰：「夫追遠慎終，抑聞前誥。南康王曇朗，明哲懋親，蕃維是屬，入質北齊，用紓時難。皇運兆興，未獲旋反，永言跂予，日夜不忘。齊使始至，凶問奄及，追懷痛悼，兼倍常情，宜隆寵數，以光恒序。可贈侍中、安東將軍、開府儀同三司、南徐州刺史，謚曰愍。」乃遣兼郎中令隨聘使江德藻、劉師知迎曇朗喪柩，以三年春至都。

初，曇朗未質於齊，生子方泰、方慶。及將適齊，以二妾自隨，在北又生兩子：方華、方曠，亦同得還。

方泰少麤獷，與諸惡少年羣聚，遊逸無度，世祖以南康王故，特寬貰之。天嘉元年，詔曰：「南康王曇朗，出隔齊庭，反身莫測，國廟方修，奠饗須主，可以長男方泰為南康世子，嗣南康王。」後聞曇朗薨，於是襲爵南康嗣王。尋為仁威將軍、丹陽尹，置佐史。太建四年，遷使持節、都督廣衡交越成定明新合羅德宜黃利安建石崖十九州諸軍事、平越中郎將、廣州刺史。為政殘暴，為有司所奏，免官。尋起為仁威將軍，置佐史。六年，授持節、都督豫章郡諸軍事、豫章內史。在郡不修民事，秩滿之際，屢放部曲為劫，又縱火延燒邑居，因行暴掠，驅錄富人，徵求財賄。代至，又淹留不還。至都，詔以為宗正卿，將軍、佐史如故。未拜，為御史中丞宗元饒所劾，免官，以王還第。

十一年，起為寧遠將軍，直殿省。尋加散騎常侍，量置佐史。其年八月，高宗幸大壯觀，因大閱武，命都督任忠領步騎十萬，陳於玄武湖，都督陳景領樓艦五百，出于瓜步江，高宗登玄武門觀，宴羣臣以觀之。因幸樂遊苑，設絲竹會。仍重幸大壯觀，集眾軍振旅而還。是時方泰當從，啟稱所生母疾，不行，因與亡命楊鍾期等二十人，微服往民閒，淫人妻，為州所錄。又率人仗抗拒，傷禁司，為有司所奏。上大怒，下方泰獄。方泰初但承行淫，不承拒格禁司，上曰不承則上測，方泰乃投列承引。於是兼御史中丞徐君敷奏曰：「臣聞王者之心，匪漏網而私物，至治之本，無屈法而申慈。謹案南康王陳方泰宗屬雖遠，幸託葭莩，刺舉莫成，共治罕績。聖上弘以悔往，許其錄用，宮闈寄切，宿衛是尸。豈有金門旦啟，玉輿曉蹕，百司馳騖，千隊騰驤，憚此翼從之勞，妄興晨昬之請？飜以危冠淇上，袨服桑中，臣子之諐，莫斯為大，宜從霜簡，允寘秋官。臣等參議，請依見事，解方泰所居官，下宗正削爵土。謹以白簡奏聞。」上可其奏。尋復本官爵。禎明初，遷侍中，將軍如故。

三年，隋師濟江，方泰與忠武將軍南豫州刺史樊猛、左衛將軍蔣元遜領水軍於白下，往來斷遏江路。隋遣行軍元帥、長史高熲領船艦泝流當之，猛及元遜竝降，方泰所部將士離散，乃弃船走。及臺城陷，與後主俱入關。隋大業中為掖令。

方慶少清警，涉獵書傳。及長，有幹略。天嘉中，封臨汝縣侯。尋為給事中、太子洗馬，權兼宗正卿，直殿省。太建九年，出為輕車將軍、假節、都督定州諸軍事、定州刺史。秩滿，又為散騎常侍，兼宗正卿。至德二年，進號智武將軍、武州刺史。初，廣州刺史馬靖久居嶺表，大得人心，士馬彊盛，朝廷疑之。至是以方慶為仁威將軍、廣州刺史，以兵襲靖。靖誅，進號宣毅將軍。方慶性清謹，甚得民和。四年，進號雲麾將軍。

禎明三年，隋師濟江，東衡州刺史王勇遣高州刺史戴智烈將五百騎迎方慶，欲令承制揔督征討諸軍事。是時隋行軍揔管韋洸帥兵度嶺，宣隋文帝敕云：「若嶺南平定，留勇與豐州刺史鄭萬頃且依舊職。」方慶聞之，恐勇賣己，乃不從，率兵以拒智烈。智烈與戰，敗之，斬方慶於廣州，虜其妻子。

王勇，太建中為晉陵太守，在職有能名。方慶之襲馬靖也，朝廷以勇為超武將軍、東衡州刺史，領始興內史，以為方慶聲勢。靖誅，以功封龍陽縣子。及隋軍臨江，詔授勇使持節、光勝將軍、揔督衡廣交桂武等二十四州諸軍事、平越中郎將，仍入援。會京城陷、勇因移檄管內，徵兵據守，使其同產弟鄧暠將兵五千，頓于嶺上。又遣使迎方慶，欲假以為名，而自執兵要。及方慶敗績，虜其妻子，收其貲產，分賞將帥。又令其將王仲宣、曾孝武迎西衡州刺史衡陽王伯信，伯信懼，奔于清遠郡，孝武追殺之。是時韋洸兵已上嶺，豐州刺史鄭萬頃據州不受勇召，而高梁女子浩氏舉兵以應隋軍，攻陷傍郡，勇計無所出，乃以其眾降。行至荊州，道病卒，隋贈大將軍、宋州刺史，歸仁縣公。

鄭萬頃，滎陽人，梁司州刺史紹叔之族子也。父旻，梁末入魏。萬頃通達有材幹，周武帝時為司城大夫，出為溫州刺史。至德中，與司馬消難來奔。尋拜散騎常侍、昭武將軍、豐州刺史。在州甚有惠政，吏民表請立碑，詔許焉。

初，萬頃之在周，深被隋文帝知遇，及隋文踐祚，常思還北。及王勇之殺方慶，萬頃乃率州兵拒勇，遣使由閒道降于隋軍。拜上儀同，尋卒。

史臣曰：獻、愍二王，聯華霄漢，或壤子之暱，或猶子之寵，而機橋為阻，驂駕無由，有隔於休辰，終之以早世。悲夫！

## 陳書‧卷十五 列傳第九 宗室

陳擬　陳詳　陳慧紀

陳擬字公正，高祖疏屬也。少孤貧，性質直彊記。高祖南征交趾，擬從焉。又進討侯景，至豫章，以擬為羅州刺史，與胡潁共知後事，并應接軍糧。高祖作鎮朱方，擬除步兵校尉、曲阿令。紹泰元年，授貞威將軍、義興太守。二年，入知衛尉事，除員外散騎常侍、明威將軍、雍州刺史，資監南徐州。

高祖踐祚，詔曰：「維城宗子，實固有周，盤石懿親，用隆大漢，故會盟則異姓為後，啟土則非劉勿王，所以糾合枝幹，廣樹蕃屏，前王懋典，列代恒規。從子持節、員外散騎常侍、明威將軍、雍州刺史、監南徐州擬，持節、通直散騎侍郎、貞威將軍、北徐州刺史襃，從子晃、炅，從孫假節、員外散騎常侍、明威將軍訬，假節、信威將軍、北徐州刺史吉陽縣開國侯諠，假節、通直散騎侍郎、信武將軍祏，假節、散騎侍郎、雄信將軍、青州刺史、廣梁太守詳，貞威將軍、通直散騎侍郎慧紀，從孫敬雅、敬泰，竝枝戚密近，劬勞王室，宜列河山，以光利建。擬可永脩縣開國侯，襃鍾陵縣開國侯，晃建城縣開國侯，炅上饒縣開國侯，訬虔化縣開國侯，諠仍前封，祏豫章縣開國侯，詳遂興縣開國侯，慧紀宜黃縣開國侯，敬雅寧都縣開國侯，敬泰平固縣開國侯，各邑五百戶。」擬尋除輕車將軍，兼南徐州刺史，常侍如故。其年，授通直散騎常侍、中領軍。三年，復以本官監南徐州。世祖嗣位，除丹陽尹，常侍如故。坐事，又以白衣知郡，尋復本職。天嘉元年卒，時年五十八。贈領軍將軍，凶事所須，竝官資給。謚曰定。二年，配享高祖廟廷。子黨嗣。

陳詳字文幾，少出家為桑門。善書記，談論清雅。高祖討侯景，召詳，令反初服，配以兵馬，從定京邑。高祖東征杜龕，詳別下安吉、原鄉、故鄣三縣。龕平，以功授散騎侍郎、假節、雄信將軍、青州刺史資，割故鄣、廣德置廣梁郡，以詳為太守。高祖踐祚，改廣梁為陳留，又以為陳留太守。永定二年，封遂興縣侯，食邑五百戶。其年除明威將軍、通直散騎常侍。三年，隨侯安都破王琳將常眾愛於宮亭湖。世祖嗣位，除宣城太守，將軍如故。王琳下據柵口，詳隨吳明徹襲湓城，取琳家口，不克，因入南湖，自鄱陽步道而歸。琳平，詳與明徹竝無功。天嘉元年，隨例增邑并前一千五百戶。仍除通直散騎常侍，兼右衛將軍。三年，出為假節、都督吳州諸軍事、仁威將軍、吳州刺史。

周迪據臨川舉兵，詳自州從他道襲迪於濡城別營，獲其妻子。迪敗走，詳還復本鎮。五年，周迪復出臨川，乃以詳為都督，率水步討迪。軍至南城，與賊相遇，戰敗，死之，時年四十二。以所統失律，無贈謚。子正理嗣。

陳慧紀字元方，高祖之從孫也。涉獵書史，負才任氣。高祖平侯景，慧紀從焉。尋配以兵馬。景平，從征杜龕。除貞威將軍、通直散騎常侍。高祖踐祚，封宜黃縣侯，邑五百戶，除黃門侍郎。世祖即位，出為安吉縣令。遷明威將軍軍副。司空章昭達征安蜀城，慧紀為水軍都督，於荊州燒青泥船艫。光大元年，以功除持節、通直散騎常侍、宣遠將軍、豐州刺史，增邑并前一千戶。太建十年，吳明徹北討敗績，以慧紀為持節、智武將軍、緣江都督、兖州刺史，增邑并前二千戶，餘如故。周軍乘勝據有淮南，江外騷擾，慧紀收集士卒，自海道還都。尋除使持節、散騎常侍、宣毅將軍、都督郢巴二州諸軍事、郢州刺史，增邑并前二千五百戶。至德二年，遷使持節、散騎常侍、雲麾將軍、都督荊信二州諸軍事、荊州刺史，賜女伎一部，增邑并前三千戶。禎明元年，蕭琮尚書左僕射安平王蕭巖、晉熙王蕭瓛等，率其部眾男女二萬餘口，詣慧紀請降，慧紀以兵迎之。其年，以應接之功，加侍中、金紫光祿大夫、開府儀同三司、征西將軍，增邑并前六千戶，餘如故。

及隋師濟江，元帥清河公楊素下自巴硤，慧紀遣其將呂忠肅、陸倫等拒之，戰敗，素進據馬頭。是時，隋將韓擒虎及賀若弼等已濟江據蔣山，慧紀聞之，留其長史陳文盛等居守，身率將士三萬人，樓船千餘乘，沿江而下，欲趣臺城。至漢口，為秦王軍所拒，不得進，因與湘州刺史晉熙王叔文、巴州刺史畢寶等請降。入隋，依例授儀同三司。頃之卒。子正平，頗有文學。

史臣曰：詩云「宗子維城，無俾城壞」。又曰「綿綿瓜瓞，葛藟纍之」。西京皆豐沛故人，東都亦南陽多顯，有以哉。

## 陳書‧卷十六 列傳第十

趙知禮　蔡景歷　劉師知　謝岐

趙知禮字齊旦，天水隴西人也。父孝穆，梁候官令。

知禮涉獵文史，善隸書。高祖之討元景仲也，或薦之，引為記室參軍。知禮為文贍速，每占授軍書，下筆便就，率皆稱旨。由是恒侍左右，深被委任，當時計畫，莫不預焉。知禮亦多所獻替。高祖平侯景，軍至白茅灣，上表於梁元帝及與王僧辯論述軍事，其文竝知禮所製。

侯景平，授中書侍郎，封始平縣子，邑三百戶。高祖為司空，以為從事中郎。高祖入輔，遷給事黃門侍郎，兼衛尉卿。高祖受命，遷通直散騎常侍，直殿省。尋遷散騎常侍，守太府卿，權知領軍事。天嘉元年，進爵為伯，增邑通前七百戶。王琳平，授持節、督吳州諸軍事、明威將軍、吳州刺史。

知禮沈靜有謀謨，每軍國大事，世祖輒令璽書問之。秩滿，為明威將軍、太子右衛率。遷右衛將軍，領前軍將軍。六年卒，時年四十七。詔贈侍中，謚曰忠。子允恭嗣。

蔡景歷字茂世，濟陽考城人也。祖點，梁尚書左民侍郎。父大同，輕車岳陽王記室參軍，掌京邑行選。

景歷少俊爽，有孝行。家貧好學，善尺牘，工草隸。解褐諸王府佐，出為海陽令，為政有能名。侯景亂，梁簡文帝為景所幽，景歷與南康嗣王蕭會理謀，欲挾簡文出奔，事泄見執，賊黨王偉保護之，獲免。因客遊京口。侯景平，高祖鎮朱方，素聞其名，以書要之。景歷對使人答書，筆不停綴，文不重改。曰：

蒙降札書，曲垂引逮，伏覽循回，載深欣暢。竊以世求名駿，行地能致千里，時愛奇寶，照車遂有徑寸。但雲咸斯奏，自輟巴渝，杞梓方雕，豈盼樗櫪。

仰惟明將軍使君侯節下，英才挺茂，雄姿秀拔，運屬時艱，志匡多難，振衡岳而綏五嶺，滌灨源而澄九𣲖，帶甲十萬，彊弩數千，誓勤王之師，揔義夫之力，鯨鯢式剪，役不踰時，氛霧廓清，士無血刃。雖漢誅祿、產，舉朝寔賴絳侯，晉討約、峻，中外一資陶牧，比事論功，彼奚足筭。加以抗威兖服，冠蓋通於北門，整旆徐方，詠歌溢於東道，能使邊亭臥鼓，行旅露宿，巷不拾遺，市無異價，洋洋乎功德政化，曠古未儔，諒非膚淺所能殫述。是以天下之人，向風慕義，接踵披衿，雜遝而至矣。或帝室英賢，貴遊令望，齊、楚秀異，荊、吳岐嶷。武夫則猛氣紛紜，雄心四據，陸拔山岳，水斷虯龍，六鈞之弓，左右馳射，萬人之劒，短兵交接，攻壘若文鴦，焚艦如黃蓋，百戰百勝，貔貅為羣。文人則通儒博識，英才偉器，雕麗暉煥，摛掞絢藻，子雲不能抗其筆，元瑜無以高其記，尺翰馳而聊城下，清談奮而嬴軍却。復有三河辯客，改哀樂於須臾，六奇謀士，斷變反於倏忽。治民如子賤，踐境有成，折獄如仲由，片辭從理。直言如毛遂，能厲主威，銜使若相如，不辱君命。懷忠抱義，感恩徇己，誠斷黃金，精貫白日，海內雄賢，牢籠斯備。明將軍徹鞍下馬，推案止食，申爵以榮之，築館以安之，輕財重氣，卑躬厚士，盛矣哉！盛矣哉！

抑又聞之，戰國將相，咸推引賓遊，中代岳牧，竝盛延僚友，濟濟多士，所以成將軍之貴。但量能校實，稱才任使，員行方止，各盡其宜，受委責成，誰不畢力。至如走賤，妄庸人耳。秋冬讀書，終慙專學，刀筆為吏，竟闕異等。衡門衰素，無所聞達，薄宦輕資，焉能遠大。自陽九遘屯，天步艱阻，同彼貴仕，溺於巨寇，亟隣危殆，備踐薄冰。今王道中興，慇憂啟運，獲存微命，足為幸甚，方歡飲啄，是謂來蘇。然皇鑾未反，宛、洛蕪曠，四壁固三軍之餘，長夏無半菽之產，遨遊故人，聊為借貸，屬此樂土，洵美忘歸。竊服高義，暫謁門下，明將軍降以顏色，二三士友假其餘論，菅蒯不弃，折簡賜留，欲以雞鶩廁鴛鴻於池沼，將移瓦礫參金碧之聲價。昔折脅遊秦，忽逢盼採，檐簦入趙，便致留連，今雖羇旅，方之非匹，樊林之賁，何用克堪。但眇眇纖蘿，憑喬松以自聳；蠢蠢輕蚋，託驂尾而遠騖。竊不自涯，願備下走，且為腹背之毛，脫充鳴吠之數，增榮改觀，為幸已多。海不厭深，山不讓高，敢布心腹，惟將軍覽焉。

高祖得書，甚加欽賞。仍更賜書報答，即日板征北府中記室參軍，仍領記室。

衡陽獻王昌時為吳興郡，昌年尚少，吳興王之鄉里，父老故人，尊卑有數，高祖恐昌年少，接對乖禮，乃遣景歷輔之。承聖中，授通直散騎侍郎，還掌府記室。高祖將討王僧辯，獨與侯安都等數人謀之，景歷弗之知也。部分旣畢，召令草檄，景歷援筆立成，辭義感激，事皆稱旨。僧辯誅，高祖輔政，除從事中郎，掌記室如故。紹泰元年，遷給事黃門侍郎，兼掌相府記室。高祖受禪，遷祕書監，中書通事舍人，掌詔誥。永定二年，坐妻弟劉淹詐受周寶安餉馬，為御史中丞沈烱所劾，降為中書侍郎，舍人如故。

三年，高祖崩，時外有彊寇，世祖鎮于南晥，朝無重臣，宣后呼景歷及江大權、杜稜定議，乃祕不發喪，疾召世祖。景歷躬共宦者及內人，密營斂服。時旣暑熱，須治梓宮，恐斤斧之聲或聞于外，仍以蠟為祕器。文書詔誥，依舊宣行。世祖即位，復為祕書監，舍人如故。以定策功，封新豐縣子，邑四百戶。累遷散騎常侍。世祖誅侯安都，景歷勸成其事。天嘉三年，以功遷太子左衛率，進爵為侯，增邑百戶，常侍、舍人如故。六年，坐妻兄劉洽依倚景歷權勢，前後姦訛，并受歐陽武威餉絹百匹，免官。

廢帝即位，起為鎮東鄱陽王諮議參軍，兼太舟卿。華皎反，以景歷為武勝將軍、吳明徹軍司。皎平，明徹於軍中輒戮安成內史楊文通，又受降人馬仗有不分明，景歷又坐不能匡正，被收付治。久之，獲宥，起為鎮東鄱陽王諮議參軍。

高宗即位，遷宣惠豫章王長史，帶會稽郡守，行東揚州府事。秩滿，遷戎昭將軍、宣毅長沙王長史、尋陽太守，行江州府事，以疾辭，遂不行。入為通直散騎常侍、中書通事舍人，掌詔誥，仍復封邑。遷太子左衛率，常侍、舍人如故。

太建五年，都督吳明徹北伐，所向克捷，與周將梁士彥戰於呂梁，大破之，斬獲萬計，方欲進圖彭城。是時高宗銳意河南，以為指麾可定，景歷諫稱師老將驕，不宜過窮遠略。高宗惡其沮眾，大怒，猶以朝廷舊臣，不深罪責，出為宣遠將軍、豫章內史。未行，為飛章所劾，以在省之日，贓汙狼藉，帝令有司桉問，景歷但承其半。於是御史中丞宗元饒奏曰：「臣聞士之行己，忠以事上，廉以持身，苟違斯道，刑茲罔赦。謹桉宣遠將軍、豫章內史、新豐縣開國侯景歷，因藉多幸，豫奉興王，皇運權輿，頗參締構。天嘉之世，贓賄狼藉，聖恩錄用，許以更鳴，裂壤崇階，不遠斯復。不能改節自勵，以報曲成，遂乃專擅貪汙，彰於遠近，一則已甚，其可再乎？宜寘刑書，以明秋憲。臣等參議，以見事免景歷所居官，下鴻臚削爵土。謹奉白簡以聞。」詔曰「可」。於是徙居會稽。及吳明徹敗，帝思景歷前言，即日追還，復以為征南鄱陽王諮議參軍。數日，遷員外散騎常侍，兼御史中丞，復本封爵，入守度支尚書。舊式拜官在午後，景歷拜日，適值輿駕幸玄武觀，在位皆侍宴，帝恐景歷不豫，特令早拜，其見重如此。

是歲，以疾卒官，時年六十。贈太常卿，謚曰敬。十三年，改葬，重贈中領軍。禎明元年，配享高祖廟庭。二年，輿駕親幸其宅，重贈景歷侍中、中撫將軍，謚曰忠敬，給鼓吹一部，并於墓所立碑。

景歷屬文，不尚雕靡，而長於敘事，應機敏速，為當世所稱。有文集三十卷。

劉師知，沛國相人也。家世素族。祖奚之，齊晉安王諮議參軍，淮南太守，有能政，齊武帝手詔頻襃賞。父景彥，梁尚書左丞、司農卿。

師知好學，有當世才。博涉書史，工文筆，善儀體，臺閣故事多所詳悉。梁世歷王府參軍。紹泰初，高祖入輔，以師知為中書舍人，掌詔誥。是時兵亂之後，禮儀多闕，高祖為丞相及加九錫并受禪，其儀注竝師知所定焉。高祖受命，仍為舍人。性疏簡，與物多忤，雖位宦不遷，而委任甚重，其所獻替，皆有弘益。

及高祖崩，六日成服，朝臣共議大行皇帝靈座俠御人所服衣服吉凶之制，博士沈文阿議，宜服吉服。師知議云：「旣稱成服，本備喪禮，靈筵服物，皆悉縞素。今雖無大行俠御官事，按梁昭明太子薨，成服俠侍之官，悉着縗斬，唯着鎧不異，此即可擬。愚謂六日成服，俠靈座須服縗絰。」中書舍人蔡景歷亦云：「雖不悉準，按山陵有凶吉羽儀，成服唯凶無吉，文武俠御，不容獨鳴玉珥貂，情禮二三，理宜縗斬。」中書舍人江德藻、謝岐等竝同師知議。文阿重議云：「檢晉、宋山陵儀：『靈輿梓宮降殿，各侍中奏。』又成服儀稱：『靈輿梓宮容俠御官及香橙。』又檢靈輿梓宮進止儀稱：『直靈俠御吉服，在吉鹵簿中。』又云：『梓宮俠御縗服，在凶鹵簿中。』是則在殿吉凶兩俠御也。」時以二議不同，乃啟取左丞徐陵決斷。陵云：「梓宮祔山陵，靈筵祔宗廟，有此分判，便驗吉凶。桉山陵鹵簿吉部伍中，公卿以下導引者，爰及武賁、鼓吹、執蓋、奉車，竝是吉服，豈容俠御獨為縗絰邪？斷可知矣。若言公卿胥吏竝服縗苴，此與梓宮部伍有何差別？若言文物竝吉，司事者凶，豈容衽絰而奉華蓋，縗衣而升玉輅邪？同博士議。」師知又議曰：「左丞引梓宮祔山陵，靈筵祔宗廟，必有吉凶二部，成服不容上凶，博士猶執前断，終是山陵之禮。若龍駕啟殯，鑾輿兼設，吉凶之儀，由來本備，準之成服，愚有未安。夫喪禮之制，自天子達。桉王文憲喪服明記云：『官品第三，侍靈人二十。官品第四，下達士禮，侍靈之數，竝有十人。皆白布袴褶，箸白絹帽。內喪女侍數如外，而著齊縗。或問內外侍靈是同，何忽縗服有異？答云，若依君臣之禮，則外侍斬，內侍齊。頃世多故，禮隨事省。諸侯以下，臣吏蓋微，至於侍奉，多出義附，君臣之節不全，縗冠之費實闕，所以因其常服，止變帽而已。婦人侍者，皆是卑隸，君妾之道旣純，服章所以備矣。』皇朝之典，猶自不然，以此而推，是知服斬。彼有侍靈，則猶俠御，旣箸白帽，理無彤服。且梁昭明儀注，今則見存，二文顯證，差為成準。且禮出人情，可得消息。凡人有喪，旣陳筵机，繐帷靈屏，變其常儀，蘆箔草廬，即其凶禮。堂室之內，親賓具來，齊斬麻緦，差池哭次，玄冠不弔，莫非素服。豈見門生故吏，綃縠間趨，左姬右姜，紅紫相糅？況四海遏密，率土之情是同，三軍縞素，為服之制斯壹。遂使千門旦啟，非塗堊於彤闈，百僚戾止，變服麤於朱韍，而耀金在列，鳴玉節行，求之懷抱，固為未愜，準以禮經，彌無前事。豈可成服之儀，譬以山陵之禮？葬旣始終已畢，故有吉凶之儀，所謂成服，本成喪禮，百司外內，皆變吉容，俠御獨不，何謂成服？若靈無俠御則已，有則必應縗服。」謝岐議曰：「靈筵祔宗廟，梓宮祔山陵，實如左丞議。但山陵鹵簿，備有吉凶，從靈輿者儀服無變，從梓宮者皆服苴縗。爰至士禮，悉同此制，此自是山陵之儀，非關成服。今謂梓宮靈扆，共在西階，稱為成服，亦無鹵簿，直是爰自胥吏，上至王公，四海之內，必備縗絰。案梁昭明太子薨，略是成例，豈容凡百士庶，悉皆服重，而侍中至於武衛，最是近官，反鳴玉紆青，與平吉不異？左丞旣推以山陵事，愚意或謂與成服有殊。若尒日俠御，文武不異，維侍靈之人，主書、宣傳、齊幹、應勑，悉應不故。」蔡景歷又議云：「俠御之官，本出五百，尒日備服居廬，仍於本省，引上登殿，豈應變服貂玉？若別攝餘官，以充簪珥，則尒日便有不成服者。山陵自有吉凶二議，成服凶而不吉，猶依前議，同劉舍人。」德藻又議云：「愚謂祖葬之辰，始終永畢，達官有追贈，須表恩榮，有吉鹵簿，恐由此義，私家放斆，因以成俗。上服本變吉為凶，理不應猶襲紈綺。劉舍人引王衛軍喪儀及檢梁昭明故事，此明據已審，博士、左丞乃各盡事衷，旣未取證，須更詢詳，宜諮八座、詹事、太常、中丞孔中庶、諸通袁樞、張種、周弘正、弘讓、沈烱、孔奐。」時八座以下，竝請：「案羣議，斟酌舊儀，梁昭明太子喪成服儀注，明文見存，足為準的。成服日，侍官理不容猶從吉禮。其葬禮分吉，自是山陵之時，非關成服之日。愚謂劉舍人議於事為允。」陵重答云：「老病屬纊，不能多說，古人爭議，多成怨府，傅玄見尤於晉代，王商取陷於漢朝，謹自參緘，敬同高命。若萬一不死，猶得展言，庶與朝賢更申揚搉。」文阿猶執所見，眾議不能決，乃具錄二議奏聞，從師知議。

尋遷鴻臚卿，舍人如故。天嘉元年，坐事免。初，世祖敕師知撰起居注，自永定二年秋至天嘉元年冬，為十卷。起為中書舍人，復掌詔誥。天康元年，世祖不豫，師知與尚書僕射到仲舉等入侍醫藥。世祖崩，預受顧命。及高宗為尚書令，入輔，光大元年，師知與仲舉等遣舍人殷不佞矯詔令高宗還東府，事覺，於北獄賜死。

謝岐，會稽山陰人也。父達，梁太學博士。

岐少機警，好學，見稱於梁世。為尚書金部郎，山陰令。侯景亂，岐流寓東陽。景平，依于張彪。彪在吳郡及會稽，庶事一以委之。彪每征討，恒留岐監郡，知後事。彪敗，高祖引岐參預機密，以為兼尚書右丞。時軍旅屢興，粮儲多闕，岐所在幹理，深被知遇。永定元年，為給事黃門侍郎、中書舍人，兼右丞如故。天嘉二年卒，贈通直散騎常侍。

岐弟嶠，篤學，為世通儒。

史臣曰：高祖開基創業，剋定禍亂，武猛固其立功，文翰亦乃展力。趙知禮、蔡景歷早識攀附，預締構之臣焉。劉師知博涉多通，而闇於機變，雖欲存乎節義，終陷極刑，斯不智矣。

劉師知傳「孔中庶諸通」，疑。

## 陳書‧卷十七 列傳第十一

王沖　王通弟勱　袁敬兄子樞

王沖字長深，琅邪臨沂人也。祖僧衍，齊侍中。父茂璋，梁給事黃門侍郎。沖母，梁武帝妹新安穆公主，卒於齊世，武帝以沖偏孤，深所鍾愛。年十八，起家梁祕書郎。尋為永嘉太守。入為太子舍人，以父憂去職。服闋，除太尉臨川王府外兵參軍、東宮領直。累遷太子洗馬、中舍人。出為招遠將軍、衡陽內史。遷武威將軍、安成嗣王長史、長沙內史，將軍如故。王薨於湘州，仍以沖監湘州事。入為太子庶子。遷給事黃門侍郎。大同三年，以帝甥賜爵安東亭侯，邑一百五十戶。歷明威將軍、南郡太守、太子中庶子、侍中。出監吳郡，滿歲即真。徵為通直散騎常侍，兼左民尚書。出為明威將軍、輕車當陽公府長史、江夏太守，行郢州事。遷平西邵陵王長史。轉驃騎廬陵王長史、南郡太守。王薨，行州府事。梁元帝鎮荊州，為鎮西長史，將軍、太守如故。沖性和順，事上謹肅，習於法令，政在平理，佐藩莅人，鮮有失德，雖無赫赫之譽，久而見思，由是推重，累居二千石。又曉音樂，習歌舞，善與人交，貴游之中，聲名藉甚。

侯景之亂，梁元帝於荊州承制，沖求解南郡，以讓王僧辯，并獻女妓十人，以助軍賞。元帝授持節、督衡桂成合四州諸軍事、雲麾將軍、衡州刺史。元帝第四子元良為湘州刺史，仍以沖行州事，領長沙內史。侯景平，授翊左將軍、丹陽尹。

武陵王舉兵至峽口，王琳偏將陸納等據湘州應之，沖為納所拘。納降，重授侍中、中權將軍，量置佐史，尹如故。

江陵陷，敬帝為太宰，承制以沖為左長史。紹泰中，累遷左光祿大夫、尚書右僕射。遷左僕射、開府儀同三司，侍中、將軍如故。尋復領丹陽尹、南徐州大中正，給扶。

高祖受禪，解尹，以本官領左光祿大夫。未拜，改領太子少傅。文帝嗣位，解少傅，加特進、左光祿大夫。尋又以本官領丹陽尹，參撰律令。廢帝即位，給親信十人。

初，高祖以沖前代舊臣，特申長幼之敬。文帝即位，益加尊重，嘗從文帝幸司空徐度宅，宴筵之上，賜以几。其見重如此。光大元年薨，時年七十六。贈侍中、司空，謚曰元簡。

沖有子三十人。竝致通官。第十二子瑒，別有傳。

王通字公達，琅邪臨沂人也。祖份，梁左光祿大夫。父琳，司徒左長史。琳，齊代娶梁武帝妹義興長公主，有子九人，竝知名。

通，梁世起家國子生，舉明經，為祕書郎、太子舍人。以帝甥封武陽亭侯。累遷王府主簿、限外記室參軍、司徒主簿、太子中庶子、驃騎廬陵王府給事中郎、中權何敬容府長史、給事黃門侍郎，坐事免。

侯景之亂，奔于江陵，元帝以為散騎常侍，遷守太常卿。自侯景亂後，臺內宮室竝皆焚燼，以通兼起部尚書，歸于京師，專掌繕造。

江陵陷，敬帝承制以通為吏部尚書。紹泰元年，加侍中，尚書如故。尋為尚書右僕射，吏部如故。高祖受禪，遷左僕射，侍中如故。文帝嗣位，領太子少傅。天康元年，為翊右將軍、右光祿大夫，量置佐史。廢帝即位，號安右將軍，又領南徐州大中正。太建元年，遷左光祿大夫。六年，加特進，侍中、將軍、光祿、佐史竝如故。未拜卒，時年七十二。詔贈本官，謚曰成，葬日給鼓吹一部。弟質、弟固各有傳。

勱字公濟，通之弟也。美風儀，博涉書史，恬然清簡，未嘗以利欲干懷。梁世為國子周易生，射策舉高第，除祕書郎、太子舍人、宣惠武陵王主簿、輕車河東王功曹史。王出鎮京口，勱將隨之藩，范陽張纘時典選舉，勱造纘言別，纘嘉其風采，乃曰：「王生才地，豈可遊外府乎？」奏為太子洗馬。遷中舍人，司徒左西屬。出為南徐州別駕從事史。

大同末，梁武帝謁園陵，道出朱方，勱隨例迎候，勑勱令從輦側，所經山川，莫不顧問，勱隨事應對，咸有故實。又從登北顧樓，賦詩，辭義清典，帝甚嘉之。

時河東王為廣州刺史，乃以勱為冠軍河東王長史、南海太守。王至嶺南，多所侵掠，因懼罪稱疾，委州還朝，勱行廣州府事。越中饒沃，前後守宰例多貪縱，勱獨以清白箸聞。入為給事黃門侍郎。

侯景之亂，西奔江陵，元帝承制以為太子中庶子，掌相府管記。出為寧遠將軍、晉陵太守。時兵饑之後，郡中凋弊，勱為政清簡，吏民便安之。徵為侍中，遷五兵尚書。

及西魏寇江陵，元帝徵湘州刺史宜豐侯蕭循入援，以勱監湘州。江陵陷，敬帝承制以為中書令。紹泰元年加侍中。高祖為司空，以勱兼司空長史。高祖為丞相，為兼丞相長史，侍中、中書令竝如故。時吳中遭亂，民多乏絕，乃以勱監吳興郡。及蕭勃平後，又以勱舊在嶺表，早有政勣，乃授使持節、都督廣州等二十州諸軍事、平南將軍、平越中郎將、廣州刺史。未行，改為衡州刺史，持節、都督竝如故。王琳據有上流，衡、廣攜貳，勱不得之鎮，留于大庾嶺。天嘉元年，徵為侍中、都官尚書，未拜，復為中書令。遷太子詹事，行東宮事，侍中竝如故。加金紫光祿大夫，領度支尚書。廢帝即位，加散騎常侍。太建元年，遷尚書右僕射。時東境大水，百姓饑饉，以勱為仁武將軍、晉陵太守。在郡甚有威惠，郡人表請立碑，頌勱政績，詔許之。徵為中書監，重授尚書右僕射，領右軍將軍。四年五月卒，時年六十七。贈侍中、中書監，謚曰溫。

袁敬字子恭，陳郡陽夏人也。祖顗，宋侍中、吏部尚書、雍州刺史。父昂，梁侍中、司空，謚穆公。

敬純孝有風格，幼便篤學，老而無倦。釋褐祕書郎，累遷太子舍人、洗馬、中舍人。江陵淪覆，流寓嶺表。高祖受禪，敬在廣州，依歐陽頠。及頠卒，其子紇據州，將有異志，敬累諫紇，為陳逆順之理，言甚切至，紇終不從。高宗即位，遣章昭達率眾討紇，紇將敗之時，恨不納敬言。朝廷義之，其年徵為太子中庶子、通直散騎常侍。俄轉司徒左長史。尋遷左民尚書，轉都官尚書，領豫州大中正。累遷太常卿、散騎常侍、金紫光祿大夫，加特進。至德三年卒，時年七十九，贈左光祿大夫，謚曰靖德。子元友嗣。弟泌自有傳。兄子樞。

樞字踐言，梁吳郡太守君正之子也。美容儀，性沈靜，好讀書，手不釋卷。家世顯貴，貲產充積，而樞獨居處率素，傍無交往，端坐一室，非公事未嘗出遊，榮利之懷淡如也。起家梁祕書郎，歷太子舍人，輕車河東王主簿，安前邵陵王、中軍宣城王二府功曹史。侯景之亂，樞往吳郡省父，因丁父憂。時四方擾亂，人求苟免，樞居喪以至孝聞。王僧辯平侯景，鎮京城，衣冠爭往造請，樞獨杜門靜居，不求聞達。

紹泰元年，徵為給事黃門侍郎。未拜，除員外散騎常侍，兼侍中。二年，兼吏部尚書。其年出為吳興太守。永定二年，徵為左民尚書。未至，改侍中，掌大選事。三年，遷都官尚書，掌選如故。

樞博聞彊識，明悉舊章。初，高祖長女永世公主先適陳留太守錢蕆，生子𡵒，主及𡵒竝卒于梁世。高祖受命，唯公主追封。至是將葬，尚書主客請詳議，欲加蕆駙馬都尉，并贈𡵒官。樞議曰：「昔王姬下嫁，必適諸侯，同姓為王，聞於公羊之說，車服不繫，顯於詩人之篇。漢氏初興，列侯尚主，自斯以後，降嬪素族。駙馬都尉置由漢武，或以假諸功臣，或以加於戚屬，是以魏曹植表駙馬、奉車趣為一號。齊職儀曰，凡尚公主必拜駙馬都尉，魏、晉以來，因為瞻準。蓋以王姬之重，庶姓之輕，若不加其等級，寧可合𢀿而酳，所以假駙馬之位，乃崇於皇女也。今公主早薨，伉儷已絕，旣無禮數致疑，何須駙馬之授？案杜預尚晉宣帝第二女高陵宣公主，晉武踐祚，而主已亡，泰始中追贈公主，元凱無復駙馬之號。梁文帝女新安穆公主早薨，天監初王氏無追拜之事。遠近二例，足以據明。公主所生，旣未及成人之禮，無勞此授，今宜追贈亭侯。」時以樞議為長。

天嘉元年，守吏部尚書。三年，即真。尋領右軍將軍，又領丹陽尹，本官如故。五年，以葬父，拜表自解，詔賜絹布五十匹，錢十萬，令葬訖停宅視郡事，服闋，還復本職。其年秩滿，解尹，加散騎常侍，將軍、尚書竝如故。是時，僕射到仲舉雖參掌選事，銓衡汲引，竝出於樞，其所舉薦，多會上旨。謹慎周密，清白自居，文武職司，鮮有遊其門者。廢帝即位，遷尚書左僕射。光大元年卒，時年五十一。贈侍中、左光祿大夫，謚曰簡懿。有集十卷行於世。弟憲自有傳。

史臣曰：王沖、王通竝以貴游早升清貫，而允蹈禮節，篤誠奉上，斯為美焉。王勱之襟神夷澹，袁樞之端操沉冥，雖拘放為異，而勝槩一揆，古所謂名士者，蓋在其人乎！

## 陳書‧卷十八 列傳第十二

沈眾　袁泌　劉仲威　陸山才　王質　韋載族弟翽

沈眾字仲師，吳興武康人也。祖約，梁特進。父旋，梁給事黃門侍郎。

眾好學，頗有文詞，起家梁鎮衛南平王法曹參軍、太子舍人。是時，梁武帝制千字詩，眾為之注解。與陳郡謝景同時召見于文德殿，帝令眾為竹賦，賦成，奏，帝善之，手勑答曰：「卿文體翩翩，可謂無忝爾祖。」當陽公蕭大心為郢州刺史，以眾為限內記室參軍。尋除鎮南湘東王記室參軍。遷太子中舍人，兼散騎常侍。聘魏，還，遷驃騎廬陵王諮議參軍，舍人如故。

侯景之亂，眾表於梁武，稱家代所隸故義部曲，竝在吳興，求還召募以討賊，梁武許之。及景圍臺城，眾率宗族及義附五千餘人，入援京邑，頓于小航，對賊東府置陣，軍容甚整，景深憚之。梁武於城內遙授眾為太子右衛率。京城陷，眾降於景。

景平，西上荊州，元帝以為太子中庶子、本州大中正。尋遷司徒左長史。江陵陷，為西魏所虜，尋而逃還，敬帝承制，授御史中丞。紹泰元年，除侍中，遷左民尚書。高祖受命，遷中書令，中正如故。高祖以眾州里知名，甚敬重之，賞賜優渥，超於時輩。

眾性□嗇，內治產業，財帛以億計，無所分遺。其自奉養甚薄，每於朝會之中，衣裳破裂，或躬提冠屨。永定二年，兼起部尚書，監起太極殿。恒服布袍芒屩，以麻繩為帶，又攜乾魚蔬菜飯獨噉之，朝士共誚其所為。眾性狷急，於是忿恨，遂歷詆公卿，非毀朝廷。高祖大怒，以眾素有令望，不欲顯誅之，後因其休假還武康，遂於吳中賜死，時年五十六。

袁泌字文洋，左光祿大夫敬之弟也。清正有幹局，容體魁岸，志行脩謹。釋褐員外散騎侍郎，歷諸王府佐。

侯景之亂，泌欲求為將。是時泌兄君正為吳郡太守，梁簡文板泌為東宮領直，令往吳中召募士卒。及景圍臺城，泌率所領赴援。京城陷，退保東陽，景使兵追之，乃自會稽東嶺出湓城，依于鄱陽嗣王蕭範。範卒，泌乃降景。

景平，王僧辯表泌為富春太守，兼丹陽尹。貞陽侯僭位，以泌為侍中，奉使於齊。高祖受禪，王琳據有上流，泌自齊從梁永嘉王蕭莊達琳所。及莊僭立，以泌為侍中、丞相長史。天嘉二年，泌與琳輔莊至于柵口，琳軍敗，眾皆奔散，唯泌獨乘輕舟送莊達于北境，屬莊於御史中丞劉仲威，令共入齊，然後拜辭而歸，詣闕請罪，文帝深義之。

尋授寧遠始興王府法曹參軍，轉諮議參軍，除通直散騎常侍，兼侍中，領豫州大中正。聘于周，使還，授散騎常侍，御史中丞，其中正如故。高宗入輔，以泌為雲旗將軍、司徒左長史。光大元年卒，年五十八。臨終戒其子蔓華曰：「吾於朝廷素無功績，瞑目之後，斂手足旋葬，無得輒受贈謚。」其子述泌遺意，表請之，朝廷不許，贈金紫光祿大夫，謚曰質。

劉仲威南陽涅陽人也。祖虯，齊世以國子博士徵，不就。父之遴，荊州治中從事史。

仲威少有志氣，頗涉文史。梁承聖中為中書侍郎。蕭莊偽署御史中丞，隨莊入齊，終於鄴中。

仲威從弟廣德，亦好學，負才任氣。父之亨，梁安西湘東王長史、南郡太守。廣德，承聖中以軍功官至給事黃門侍郎、湘東太守。荊州陷後，依于王琳。琳平，文帝以廣德為寧遠始興王府限外記室參軍，仍領其舊兵。尋為太尉侯瑱湘州府司馬，歷樂山、豫章二郡太守，新安內史。光大中，假節、員外散騎常侍、雲旗將軍、河東太守。太建元年卒於郡，時年四十三，贈左衛將軍。

陸山才字孔章，吳郡吳人也。祖翁寶，梁尚書水部郎。父汎，散騎常侍。

山才少倜儻，好尚文史，范陽張續，續弟綰，竝欽重之。起家王國常侍，遷外兵參軍。尋以父疾，東歸侍養。承聖元年，王僧辯授山才儀同府西曹掾。高祖誅僧辯，山才奔會稽依張彪。彪敗，乃歸高祖。

紹泰中，都督周文育出鎮南豫州，不知書疏，乃以山才為長史，政事悉以委之。文育南討，剋蕭勃，擒歐陽頠，計畫多出山才。及文育西征王琳，留山才監江州事，仍鎮豫章。文育與侯安都於沌口敗績，余孝頃自新林來寇豫章，山才收合餘眾，依于周迪。擒余孝頃、李孝欽等，遣山才自都陽之樂安嶺東道送于京師。除中書侍郎。復由樂安嶺綏撫南川諸郡。

文育重鎮豫章金口，山才復為貞威將軍、鎮南長史、豫章太守。文育為熊曇朗所害，曇朗囚山才等，送于王琳。未至，而侯安都敗琳將常眾愛於宮亭湖，由是山才獲反，除貞威將軍、新安太守。為王琳未平，留鎮富陽，以捍東道。入為員外散騎常侍，遷宣惠始興王長史，行東揚州事。

侯安都討留異，山才率王府之眾從焉。異平，除明威將軍、東陽太守。入為鎮東始興王長史，帶會稽郡丞，行東揚州事。未拜，改授散騎常侍，兼度支尚書，滿歲為真。

高宗南征周迪，以山才為軍司。迪平，復職。余孝頃自海道襲晉安，山才又以本官之會稽，指授方略。還朝，坐侍宴與蔡景歷言語過差，為有司所奏，免官。尋授散騎常侍，遷雲旗將軍、西陽武昌二郡太守。天康元年卒，時年五十八。贈右衛將軍，謚曰簡子。

王質字子貞，右光祿大夫通之弟也。少慷慨，涉獵書史。梁世以武帝甥封甲口亭侯，補國子周易生，射策高第。起家祕書郎、太子舍人、尚書殿中郎。遭母憂，居喪以孝聞。服闋，除太子洗馬、東宮領直。累遷中舍人庶子。

太清元年，除假節、寧遠將軍，領東宮兵，從貞陽侯北伐。及貞陽敗績，質脫身逃還。侯景於壽陽構逆，質又領舟師隨眾軍拒之。景軍濟江，質便退走。尋領步騎頓于宣陽門外。景軍至京師，質不戰而潰，乃翦髮為桑門，潛匿人間。及柳仲禮等會援京邑，軍據南岸，質又收合餘眾從之。

京城陷後，西奔荊州，元帝承制，以質為右長史，帶河東太守。俄遷侍中。尋出為持節、都督吳州諸軍事、寧遠將軍、吳州刺史，領鄱陽內史。

荊州陷，侯瑱鎮于湓城，與質不協，遣偏將羊亮代質，且以兵臨之，質率所部度信安嶺，依于留異。文帝鎮會稽，以兵助質，令鎮信安縣。

永定二年，高祖命質率所部踰嶺出豫章，隨都督周文育以討王琳。質與琳素善，或譖云於軍中潛信交通，高祖命周文育殺質，文育啟請救之，獲免。尋授散騎常侍、晉陵太守。

文帝嗣位，徵守五兵尚書。高宗為揚州刺史，以質為仁威將軍、驃騎府長史。天嘉二年，除晉安太守。高宗輔政，以為司徒左長史，將軍如故。坐公事免官。尋為通直散騎常侍，遷太府卿、都官尚書。太建二年卒，時年六十。贈本官，謚曰安子。

韋載字德基，京兆杜陵人也。祖叡，梁開府儀同三司，永昌嚴公。父政，梁黃門侍郎。

載少聰惠，篤志好學。年十二，隨叔父稜見沛國劉顯，顯問漢書十事，載隨問應答，曾無疑滯。及長，博涉文史，沉敏有器局。起家梁邵陵王法曹參軍，遷太子舍人、尚書三公郎。

侯景之亂，元帝承制以為中書侍郎。尋為建威將軍、尋陽太守，隨都督王僧辯東討侯景。是時僧辯軍于湓城，而魯悉達、樊俊等各擁兵保境，觀望成敗。元帝以載為假節、都督太原高唐新蔡三郡諸軍事、高唐太守。仍銜命喻悉達等令出軍討景。及大軍東下，載率三郡兵自焦湖出柵口，與僧辯會于梁山。景平，除冠軍將軍、琅邪太守。尋奉使往東陽、晉安，招撫留異、陳寶應等。仍授信武將軍、義興太守。

高祖誅王僧辯，乃遣周文育輕兵襲載，未至而載先覺，乃嬰城自守。文育攻之甚急，載所屬縣卒竝高祖舊兵，多善用弩，載收得數十人，繫以長鎖，命所親監之，使射文育軍，約曰十發不兩中者則死，每發輒中，所中皆斃。文育軍稍却，因於城外據水立柵，相持數旬。高祖聞文育軍不利，乃自將征之，剋其水柵。仍遣載族弟翽賷書喻載以誅王僧辯意，并奉梁敬帝勑載解兵。載得書，乃以其眾降于高祖。高祖厚加撫慰，即以其族弟翽監義興郡，所部將帥，竝隨才任使，引載恒置左右，與之謀議。

徐嗣徽、任約等引齊軍濟江，據石頭城，高祖問計於載，載曰：「齊軍若分兵先據三吳之路，略地東境，則時事去矣。今可急於淮南即侯景故壘築城，以通東道轉輸，別命輕兵絕其糧運，使進無所虜，退無所資，則齊將之首，旬日可致。」高祖從其計。

永定元年，除和戎將軍、通直散騎常侍。二年，進號輕車將軍。尋加散騎常侍、太子右衛率，將軍如故。

天嘉元年，以疾去官。載有田十餘頃，在江乘縣之白山，至是遂築室而居，屏絕人事，吉凶慶弔，無所往來，不入籬門者幾十載。太建中卒於家，時年五十八。

載族弟翽。翽字子羽，少有志操。祖愛，梁輔國將軍。父乾向，汝陰太守。翽弱冠喪父，哀毀甚至，養母、撫孤兄弟子，以仁孝箸稱。高祖為南徐州刺史，召為征北參軍，尋監義興郡。永定元年，授貞毅將軍、步兵校尉。遷驍騎將軍，領朱衣直閤。驍騎之職，舊領營兵，兼統宿衛。自梁代已來，其任踰重，出則羽儀清道，入則與二衛通直，臨軒則升殿俠侍。翽素有名望，每大事恒令俠侍左右，時人榮之，號曰「俠御將軍」。尋出為宣城太守。天嘉二年，預平王琳之功，封清源縣侯，邑二百戶。太建中卒官，贈明、霍、羅三州刺史。

子宏，字德禮，有文學，歷官至永嘉王府諮議參軍。陳亡入隋。

史臣曰：昔鄧禹基於文學，杜預出自儒雅，卒致軍功，名箸前代。晉氏喪亂，播遷江左，顧榮、郗鑒之軰，溫嶠、謝玄之倫，莫非巾褐書生，搢紳素譽，抗敵以衛社稷，立勳而升台鼎。自斯以降，代有其人。但梁室沸騰，懦夫立志，旣身逢際會，見仗於時主，美矣！

## 陳書‧卷十九 列傳第十三

沈烱　虞荔弟寄　馬樞

沈烱字禮明，吳興武康人也。祖瑀，梁尋陽太守。父續，王府記室參軍。

烱少有雋才，為當時所重。釋褐王國常侍，遷為尚書左民侍郎，出為吳令。侯景之難，吳郡太守袁君正入援京師，以烱監郡。京城陷，景將宋子仙據吳興，遣使召烱，委以書記之任。烱固辭以疾，子仙怒，命斬之。烱解衣將就戮，礙於路間桑樹，乃更牽往他所，或遽救之，僅而獲免。子仙愛其才，終逼之令掌書記。及子仙為王僧辯所敗，僧辯素聞其名，於軍中購得之，酬所獲者鐵錢十萬，自是羽檄軍書皆出於烱。及簡文遇害，四方岳牧皆上表於江陵勸進，僧辯令烱製表，其文甚工，當時莫有逮者。

高祖南下，與僧辯會于白茅灣，登壇設盟，烱為其文。及侯景東奔至吳郡，獲烱妻虞氏，子行簡，並殺之，烱弟攜其母逃而獲免。侯景平，梁元帝愍其妻子嬰戮，特封原鄉縣侯，邑五百戶。僧辯為司徒，以烱為從事中郎。梁元帝徵為給事黃門侍郎，領尚書左丞。

荊州陷，為西魏所虜，魏人甚禮之，授烱儀同三司。烱以母老在東，恒思歸國，恐魏人愛其文才而留之，恒閉門却掃，無所交遊。時有文章，隨即弃毀，不令流布。甞獨行經漢武通天臺，為表奏之，陳己思歸之意。其辭曰：「臣聞喬山雖掩，鼎湖之靈可祠，有魯旣荒，大庭之迹無泯。伏惟陛下降德猗蘭，纂靈豐谷。漢道旣登，神仙可望，射之罘於海浦，禮日觀而稱功，橫中流於汾河，指柏梁而高宴，何其樂也，豈不然歟！旣而運屬上仙，道窮晏駕，甲帳珠簾，一朝零落，茂陵玉椀，宛出人間，陵雲故基，共原田而膴膴，別風餘址，對陵阜而茫茫，羇旅縲臣，能不落淚。昔承明旣厭，嚴助東歸，駟馬可乘，長卿西返，恭聞故實，竊有愚心。黍稷非馨，敢忘徼福。」奏訖，其夜烱夢見有宮禁之所，兵衛甚嚴，烱便以情事陳訴，聞有人言：「甚不惜放卿還，幾時可至。」少日，便與王克等竝獲東歸。紹泰二年至都，除司農卿，遷御史中丞。

高祖受禪，加通直散騎常侍，中丞如故。以母老表請歸養，詔不許。

文帝嗣位，又表曰：「臣嬰生不幸，弱冠而孤，母子零丁，兄弟相長。謹身為養，仕不擇官，宦成梁朝，命存亂世，冒危履險，百死輕生，妻息誅夷，昆季冥滅，餘臣母子，得逢興運。臣母妾劉，今年八十有一，臣叔母妾丘，七十有五，臣門弟姪故自無人，妾丘兒孫又久亡泯，兩家侍養，餘臣一人。前帝知臣之孤棾，養臣以州里，不欲使頓居草萊，又復矜臣溫凊，所以一年之內，再三休沐。臣之屢披丹款，頻冒宸鑒，非欲苟違朝廷，遠離畿輦。一者以年將六十，湯火居心，每跪讀家書，前懼後喜，溫枕扇席，無復成童。二者職居彝憲，邦之司直，若自虧身禮，何問國章？前德綢繆，始許哀放，內侍近臣，多悉此旨。正以選賢與能，廣求明哲，趑趄荏苒，未始取才。而上玄降戾，奄至今日，德音在耳，墳土遽乾，悠悠昊天，哀此罔極。兼臣私心煎切，彌迫近時，慺慺之祈，轉忘塵觸。伏惟陛下睿哲聰明，嗣興下武，刑于四海，弘此孝治。寸管求天，仰歸帷扆，有感必應，實望聖明。特乞霈然申其私禮，則王者之德，覃及無方，矧彼翔沈，孰非涵養。」詔答曰：「省表具懷。卿譽馳咸、雒，情深宛、沛。日者理切倚門，言歸異域，復牽時役，遂乖侍養。雖周生之思，每欲弃官，戴禮垂文，得遺從政，前朝光宅四海，劬勞萬機，以卿才為獨步，職居專席，方深委任，屢屈情禮。朕嗣奉洪基，思弘景業，顧茲寡薄，兼纏哀疚，實賴賢哲，同致雍熈，豈便釋簡南闈，解紱東路。當今馮親入舍，荀母從官，用睹朝榮，不虧家禮。尋勑所由，相迎尊累，使卿公私得所，並無廢也。」

初，高祖嘗稱烱宜居王佐，軍國大政，多預謀謨，文帝又重其才用，欲寵貴之。會王琳入寇大雷，留異擁據東境，帝欲使烱因是立功，乃解中丞，加明威將軍，遣還鄉里，收合徒眾。以疾卒于吳中，時年五十九。文帝聞之，即日舉哀，并遣弔祭，贈侍中，謚曰恭子。有集二十卷行於世。

虞荔字山披，會稽餘姚人也。祖權，梁廷尉卿、永嘉太守。父檢，平北始興王諮議參軍。

荔幼聰敏，有志操。年九歲，隨從伯闡候太常陸倕，倕問五經凡有十事，荔隨問輒應，無有遺失，倕甚異之。又嘗詣徵士何胤，時太守衡陽王亦造焉，胤言之於王，王欲見荔，荔辭曰：「未有板刺，無容拜謁。」王以荔有高尚之志，雅相欽重，還郡，即辟為主簿，荔又辭以年小不就。及長，美風儀，博覽墳籍，善屬文。釋褐梁西中郎行參軍，尋署法曹外兵參軍，兼丹陽詔獄正。梁武帝於城西置士林館，荔乃製碑，奏上，帝命勒之于館，仍用荔為士林學士。尋為司文郎，遷通直散騎侍郎，兼中書舍人。時左右之任多參權軸，內外機務互有帶掌，唯荔與顧協淡然靖退，居于西省，但以文史見知，當時號為清白。尋領大著作。

及侯景之亂，荔率親屬入臺，除鎮西諮議參軍，舍人如故。臺城陷，逃歸鄉里。侯景平，元帝徵為中書侍郎，貞陽侯，授揚州別駕，並不就。

張彪之據會稽也，荔時在焉。及文帝平彪，高祖遺荔書曰：「喪亂已來，賢哲凋散，君才用有美，聲聞許、洛，當今朝廷惟新，廣求英雋，豈可栖遲東土，獨善其身？今令兄子將接出都，想必副朝廷虛遲也。」文帝又與書曰：「君東南有美，聲譽洽聞，自應翰飛京許，共康時弊，而刻迹丘園，保茲獨善，豈使稱空谷之望邪？必願便尒俶裝，且為出都之計。唯遲披覯，在於茲日。」迫切之不得已，乃應命至都。高祖崩，文帝嗣位，除太子中庶子，仍侍太子讀書。尋領大箸作、東揚揚州二州大中正，庶子如故。

初，荔母隨荔入臺，卒於臺內，尋而城陷，情禮不申，由是終身蔬食布衣，不聽音樂，雖任遇隆重，而居止儉素，淡然無營。文帝深器之，常引在左右，朝夕顧訪。荔性沈密，少言論，凡所獻替，莫有見其際者，故不列于後焉。

時荔第二弟寄寓於閩中，依陳寶應，荔每言之輒流涕。文帝哀而謂曰：「我亦有弟在遠，此情甚切，他人豈知。」乃勑寶應求寄，寶應終不遣。荔因以感疾，帝數往臨視。令荔將家口入省，荔以禁中非私居之所，乞停城外，文帝不許，乃令住於蘭臺，乘輿再三臨問，手勑中使相望於道。又以荔蔬食積久，非羸疾所堪，乃勑曰：「能敦布素，乃當為高，卿年事已多，氣力稍減，方欲仗委，良須克壯，今給卿魚肉，不得固從所執也。」荔終不從。天嘉二年卒，時年五十九。文帝甚傷惜之，贈侍中，謚曰德子。及喪柩還鄉里，上親出臨送，當時榮之。子世基、世南，並少知名。

寄字次安，少聰敏。年數歲，客有造其父者，遇寄於門，因嘲之曰︰「郎君姓虞，必當無智。」寄應聲答曰：「文字不辨，豈得非愚？」客大慙。入謂其父曰：「此子非常人，文舉之對不是過也。」

及長，好學，善屬文。性沖靜，有栖遁之志。弱冠舉秀才，對策高第。起家梁宣城王國左常侍。大同中，甞驟雨，殿前往往有雜色寶珠，梁武觀之甚有喜色，寄因上瑞雨頌。帝謂寄兄荔曰：「此頌典裁清拔，卿家之士龍也。將如何擢用？」寄聞之，歎曰：「美盛德之形容，以申擊壤之情耳。吾豈買名求仕者乎？」乃閉門稱疾，唯以書籍自娛。岳陽王為會稽太守，引寄為行參軍，遷記室參軍，領郡五官掾。又轉中記室，掾如故。在職簡略煩苛，務存大體，曹局之內，終日寂然。

侯景之亂，寄隨兄荔入臺，除鎮南湘東王諮議參軍，加貞威將軍。京城陷，遁還鄉里。及張彪往臨川，彊寄俱行，寄與彪將鄭瑋同舟而載，瑋甞忤彪意，乃劫寄奔于晉安。時陳寶應據有閩中，得寄甚喜。高祖平侯景，寄勸令自結，寶應從之，乃遣使歸誠。承聖元年，除和戎將軍、中書侍郎，寶應愛其才，託以道阻不遣。每欲引寄為僚屬，委以文翰，寄固辭，獲免。

及寶應結婚留異，潛有逆謀，寄微知其意，言說之際，每陳逆順之理，微以諷諫，寶應輒引說他事以拒之。又甞令左右誦漢書，臥而聽之，至蒯通說韓信曰「相君之背，貴不可言」，寶應蹶然起曰「可謂智士」。寄正色曰：「覆酈驕韓，未足稱智；豈若班彪王命，識所歸乎？」

寄知寶應不可諫，慮禍及己，乃為居士服以拒絕之。常居東山寺，偽稱腳疾，不復起，寶應以為假託，使燒寄所臥屋，寄安臥不動。親近將扶寄出，寄曰：「吾命有所懸，避欲安往？」所縱火者，旋自救之。寶應自此方信。

及留異稱兵，寶應資其部曲，寄乃因書極諫曰：

東山虞寄致書於明將軍使君節下：寄流離世故，飄寓貴鄉，將軍待以上賓之禮，申以國士之眷，意氣所感，何日忘之。而寄沈痼彌留，愒陰將盡，常恐卒填溝壑，涓塵莫報，是以敢布腹心，冒陳丹款，願將軍留須臾之慮，少思察之，則瞑目之日，所懷畢矣。

夫安危之兆，禍福之機，匪獨天時，亦由人事。失之毫釐，差以千里。是以明智之士，據重位而不傾，執大節而不失，豈惑於浮辭哉？將軍文武兼資，英威不世，往因多難，杖劒興師，援旗誓眾，抗威千里，豈不以四郊多壘，共謀王室，匡時報主，寧國庇民乎？此所以五尺童子，皆願荷戟而隨將軍者也。及高祖武皇肇基草昧，初濟艱難。于時天下沸騰，民無定主，豺狼當道，鯨鯢橫擊，海內業業，未知所從。將軍運動微之鑒，折從衡之辯，策名委質，自託宗盟，此將軍妙筭遠圖，發於衷誠者也。及主上繼業，欽明睿聖，選賢與能，羣臣輯睦，結將軍以維城之重，崇將軍以裂土之封。豈非宏謨廟略，推赤心於物也？屢申明詔，款篤殷勤，君臣之分定矣，骨肉之恩深矣。不意將軍惑於邪說，遽生異計，寄所以疾首痛心，泣盡繼之以血。萬全之策，竊為將軍惜之。寄雖疾侵耄及，言無足採，千慮一得，請陳愚筭。願將軍少戢雷霆，賒其晷刻，使得盡狂瞽之說，披肝膽之誠，則雖死之日，由生之年也。

自天厭梁德，多難荐臻，寰宇分崩，英雄互起，不可勝紀，人人自以為得之。然夷凶翦亂，拯溺扶危，四海樂推，三靈眷命，揖讓而居南面者，陳氏也。豈非歷數有在，惟天所授，當璧應運？其事甚明，一也。主上入基，明德遠被，天綱再張，地維重紐。夫以王琳之彊，侯瑱之力，進足以搖蕩中原，爭衡天下，退足以屈強江外，雄張偏隅。然或命一旅之師，或資一士之說，琳則瓦解冰泮，投身異域，瑱則厥角稽顙，委命闕廷。斯又天假之威，而除其患。其事甚明，二也。今將軍以藩戚之重，東南之眾，盡忠奉上，戮力勤王，豈不勳高竇融，寵過吳芮，析珪判野，南面稱孤？其事甚明，三也。且聖朝弃瑕忘過，寬厚得人，改過自新，咸加敘擢。至於余孝頃、潘純陁、李孝欽、歐陽頠等，悉委以心腹，任以爪牙，胸中豁然，曾無纖芥。況將軍舋非張繡，罪異畢諶，當何慮於危亡，何失於富貴？此又其事甚明，四也。方今周、齊隣睦，境外無虞，并兵一向，匪朝伊夕，非劉、項競逐之機，楚、趙連從之勢，何得雍容高拱，坐論西伯？其事甚明，五也。且留將軍狼顧一隅，亟經摧衂，聲實虧喪，膽氣衰沮。高瓖、向文政、留瑜、黃子玉，此數人者，將軍所知，首鼠兩端，唯利是視；其餘將帥，亦可見矣。孰能被堅執銳，長驅深入，繫馬埋輪，奮不顧命，以先士卒者乎？此又其事甚明，六也。且將軍之彊，孰如侯景？將軍之眾，孰如王琳？武皇滅侯景於前，今上摧王琳於後，此乃天時，非復人力。且兵革已後，民皆厭亂，其孰能弃墳墓，捐妻子，出萬死不顧之計，從將軍於白刃之閒乎？此又其事甚明，七也。歷觀前古，鑒之往事，子陽、季孟，傾覆相尋，餘善、石渠，危亡繼及，天命可畏，山川難恃。況將軍欲以數郡之地，當天下之兵，以諸侯之資，拒天子之命，彊弱逆順，可得侔乎？此又其事甚明，八也。且非我族類，其心必異。不愛其親，豈能及物？留將軍身縻國爵，子尚王姬，猶且弃天屬而弗顧，背明君而孤立，危急之日，豈能同憂共患，不背將軍者乎？至於師老力屈，懼誅利賞，必有韓、智晉陽之謀，張、陳井陘之勢。此又其事甚明，九也。且北軍萬里遠鬭，鋒不可當，將軍自戰其地，人多顧後。梁安背向為心，修旿匹夫之力，眾寡不敵，將帥不侔，師以無名而出，事以無機而動，以此稱兵，未知其利。夫以漢朝吳、楚，晉室穎、顒，連城數十，長戟百萬，拔本塞源，自圖家國，其有成功者乎？此又其事甚明，十也。

為將軍計者，莫若不遠而復，絕親留氏，秦郎、快郎，隨遣入質，釋甲偃兵，一遵詔旨。且朝廷許以鐵券之要，申以白馬之盟，朕弗食言，誓之宗社。寄聞明者鑒未形，智者不再計，此成敗之效，將軍勿疑。吉凶之幾，間不容髮。方今藩維尚少，皇子幼沖，凡預宗枝，皆蒙寵樹。況以將軍之地，將軍之才，將軍之名，將軍之勢，而能克修藩服，北面稱臣，寧與劉澤同年而語其功業哉？豈不身與山河等安，名與金石相敝？願加三思，慮之無忽。

寄氣力綿微，餘陰無幾，感恩懷德，不覺狂言，鈇鉞之誅，甘之如薺。

寶應覽書大怒。或謂寶應曰：「虞公病勢漸篤，言多錯謬。」寶應意乃小釋。亦為寄有民望，且優容之。及寶應敗走，夜至蒲田，顧謂其子扞秦曰：「早從虞公計，不至今日。」扞秦但泣而已。寶應旣擒，凡諸賓客微有交涉者，皆伏誅，唯寄以先識免禍。

初，沙門慧摽涉獵有才思，及寶應起兵，作五言詩以送之，曰：「送馬猶臨水，離旗稍引風，好看今夜月，當入紫微宮。」寶應得之甚悅。慧摽賷以示寄，寄一覽便止，正色無言。摽退，寄謂所親曰：「摽公旣以此始，必以此終。」後竟坐是誅。

文帝尋勑都督章昭達以理發遣，令寄還朝。及至，即日引見，謂寄曰：「管寧無恙。」其慰勞之懷若此。頃之，文帝謂到仲舉曰：「衡陽王旣出閤，雖未置府僚，然須得一人旦夕遊處，兼掌書記，宜求宿士有行業者。」仲舉未知所對，文帝曰：「吾自得之。」乃手勑用寄。寄入謝，文帝曰：「所以蹔屈卿遊藩者，非止以文翰相煩，乃令以師表相事也。」尋兼散騎常侍，聘齊，寄辭老疾，不行，除國子博士。頃之，又表求解職歸鄉里，文帝優旨報答，許其東還。仍除東揚州別駕，寄又以疾辭。高宗即位，徵授揚州治中及尚書左丞，竝不就。乃除東中郎建安王諮議，加戎昭將軍，又辭以疾，不任旦夕陪列。王於是特令停王府公事，其有疑議，就以決之，但朔望牋修而已。太建八年加太中大夫，將軍如故。十一年卒，時年七十。

寄少篤行，造次必於仁厚，雖僮竪未嘗加以聲色，至於臨危執節，則辭氣凜然，白刃不憚也。自流寓南土，與兄荔隔絕，因感氣病，每得荔書，氣輒奔劇，危殆者數矣。前後所居官，未嘗至秩滿，纔朞年數月，便自求解退。常曰：「知足不辱，吾知足矣。」及謝病私庭，每諸王為州將，下車必造門致禮，命釋鞭板，以几杖侍坐。常出遊近寺，閭里傳相告語，老幼羅列，望拜道左。或言誓為約者，但指寄便不欺，其至行所感如此。所製文筆，遭亂多不存。

馬樞字要理，扶風郿人也。祖靈慶，齊竟陵王錄事參軍。樞數歲而父母俱喪，為其姑所養。六歲，能誦孝經、論語、老子。及長，博極經史，尤善佛經及周易、老子義。

梁邵陵王綸為南徐州刺史，素聞其名，引為學士。綸時自講大品經，令樞講維摩、老子、周易，同日發題，道俗聽者二千人。王欲極觀優劣，乃謂眾曰：「與馬學士論義，必使屈伏，不得空立主客。」於是數家學者各起問端，樞乃依次剖判，開其宗旨，然後枝分流別，轉變無窮，論者拱默聽受而已。綸甚嘉之，將引薦於朝廷。尋遇侯景之亂，綸舉兵援臺，乃留書二萬卷以付樞。樞肆志尋覽，殆將周遍，乃喟然歎曰：「吾聞貴爵位者以巢、由為桎梏，愛山林者以伊、呂為管庫，束名實則芻芥柱下之言，翫清虛則糠粃席上之說，稽之篤論，亦各從其好也。然支父有讓王之介，嚴子有傲帝之規，千載美談，所不廢也。比求志之士，望塗而息。豈天之不惠高尚，何山林之無聞甚乎？」乃隱于茅山，有終焉之志。

天嘉元年，文帝徵為度支尚書，辭不應命。時樞親故竝居京口，每秋冬之際，時往遊焉。及鄱陽王為南徐州刺史，欽其高尚，鄙不能致，乃卑辭厚意，令使者邀之，前後數反，樞固辭以疾。門人或進曰：「鄱陽王待以師友，非關爵位，市朝之閒，何妨靜默。」樞不得已，乃行。王別築室以處之，樞惡其崇麗，乃於竹林閒自營茅茨而居焉。每王公餽餉，辤不獲已者，率十分受一。

樞少屬亂離，每所居之處，盜賊不入，依託者常數百家。目精洞黃，能視闇中物。常有白燕一雙，巢其庭樹，馴狎櫩廡，時集几案，春來秋去，幾三十年。太建十三年卒，時年六十。撰道覺論二十卷行於世。

史臣曰：沈烱仕於梁室，年在知命，冀郎署之薄宦，止邑宰之卑職，及下筆盟壇，屬辭勸表，激揚旨趣，信文人之偉者歟！虞荔之獻籌沈密，盡其誠款，可謂有益明時矣。

## 陳書‧卷二十 列傳第十四

到仲舉　韓子高　華皎

到仲舉字德言，彭城武原人也。祖坦，齊中書侍郎。父洽，梁侍中。

仲舉無他藝業，而立身耿正。釋褐箸作佐郎、太子舍人、王府主簿。出為長城令，政號廉平。文帝居鄉里，嘗詣仲舉，時天陰雨，仲舉獨坐齊內，聞城外有簫鼓之聲，俄而文帝至，仲舉異之，乃深自結託。文帝又嘗因飲，夜宿仲舉帳中，忽有神光五采照于室內，由是祗承益恭。侯景之亂，仲舉依文帝。及景平，文帝為吳興郡守，以仲舉為郡丞，與潁川庾持俱為文帝賓客。文帝為宣毅將軍，以仲舉為長史，尋帶山陰令。文帝嗣位，授侍中，參掌選事。天嘉元年，守都官尚書，封寶安縣侯，邑五百戶。三年，除都官尚書。其年，遷尚書右僕射、丹陽尹，參掌竝如故。尋改封建昌縣侯。仲舉旣無學術，朝章非所長，選舉引用皆出自袁樞。性疏簡，不干涉世務，與朝士無所親狎，但聚財酣飲而已。六年，秩滿，解尹。

是時，文帝積年寢疾，不親御萬機，尚書中事皆使仲舉斷決。天康元年，遷侍中、尚書僕射，參掌如故。文帝疾甚，入侍醫藥。及文帝崩，高宗受遺詔為尚書令入輔，仲舉與左丞王暹、中書舍人劉師知、殷不佞等，以朝望有歸，乃遣不佞矯宣旨遣高宗還東府。事發，師知下北獄賜死，暹、不佞竝付治，乃以仲舉為貞毅將軍、金紫光祿大夫。

初，仲舉子郁尚文帝妹信義長公主，官至中書侍郎，出為宣城太守，文帝配以士馬，是年遷為南康內史，以國哀未之任。仲舉旣廢居私宅，與郁皆不自安。時韓子高在都，人馬素盛，郁每乘小輿蒙婦人衣與子高謀。子高軍主告言其事，高宗收子高、仲舉及郁竝付廷尉。詔曰：「到仲舉庸劣小才，坐叨顯貴，受任前朝，榮寵隆赫，父參王政，子據大邦，禮盛外姻，勢均戚里。而肆此驕闇，凌慠百司，遏密之初，擅行國政，排黜懿親，欺蔑台衮。韓子高蕞尒細微，擢自卑末，入參禁衛，委以腹心，蜂蠆有毒，敢行反噬。仲舉、子高，共為表裏，陰構姦謀，密為異計。安成王朕之叔父，親莫重焉，受命導揚，稟承顧託，以朕沖弱，屬當保祐。家國安危，事歸宰輔，伊、周之重，物無異議，將相舊臣，咸知宗仰。而率聚凶徒，欲相掩襲，屯據東城，進逼崇禮，規樹仲舉，以執國權，陵斥司徒，意在專政，潛結黨附，方危社稷。賴祖宗之靈，姦謀顯露。前上虞令陸昉等具告其事，竝有據驗，并剋今月七日縱其凶謀。領軍將軍明徹，左衛將軍、衛尉卿寶安及諸公等，又竝知其事。二三舋跡彰於朝野，反道背德，事駭聞見。今大憝克殲，罪人斯得，竝可收付廷尉，肅正刑書。罪止仲舉父子及子高三人而已，其餘一從曠蕩，竝所不問。」仲舉及郁竝於獄賜死，時年五十一。郁諸男女，以帝甥獲免。

韓子高，會稽山陰人也。家本微賤。侯景之亂，寓在京都。景平，文帝出守吳興，子高年十六，為揔角，容貌美麗，狀似婦人，於淮渚附部伍寄載欲還鄉，文帝見而問之，曰：「能事我乎？」子高許諾。子高本名蠻子，文帝改名之。性恭謹，勤於侍奉，恒執備身刀及傳酒炙。文帝性急，子高恒會意旨。及長，稍習騎射，頗有膽決，願為將帥，及平杜龕，配以士卒。文帝甚寵愛之，未嘗離於左右。文帝嘗夢見騎馬登山，路危欲墯，子高推捧而升。

文帝之討張彪也，沈泰等先降，文帝據有州城，周文育鎮北郭香巖寺。張彪自剡縣夜還襲城，文帝自北門出，倉卒闇夕，軍人擾亂，文育亦未測文帝所在，唯子高在側，文帝乃遣子高自亂兵中往見文育，反命酬答，於闇中又往慰勞眾軍。文帝散兵稍集，子高引導入文育營，因共立柵。明日，與彪戰，彪將申縉復降，彪奔松山，浙東平。文帝乃分麾下多配子高，子高亦輕財禮士，歸之者甚眾。

文帝嗣位，除右軍將軍。天嘉元年，封文招縣子，邑三百戶。王琳至于柵口，子高宿衛臺內。及琳平，子高所統益多，將士依附之者，子高盡力論進，文帝皆任使焉。二年，遷員外散騎常侍、壯武將軍、成州刺史。及征留異，隨侯安都頓桃支嶺巖下。時子高兵甲精銳，別御一營，單馬入陳，傷項之左，一髻半落。異平，除假節、貞毅將軍、東陽太守。五年，章昭達等自臨川征晉安，子高自安泉嶺會于建安，諸將中人馬最為彊盛。晉安平，以功遷通直散騎常侍，進爵為伯，增邑并前四百戶。六年，徵為右衛將軍，至都，鎮領軍府。文帝不豫，入侍醫藥。廢帝即位，遷散騎常侍，右衛如故，移頓于新安寺。

高宗入輔，子高兵權過重，深不自安，好參訪臺閣，又求出為衡、廣諸鎮。光大元年八月，前上虞縣令陸昉及子高軍主告其謀反，高宗在尚書省，因召文武在位議立皇太子，子高預焉，平旦入省，執之，送廷尉，其夕與到仲舉同賜死，時年三十。父延慶及子弟竝原宥。延慶因子高之寵，官至給事中、山陰令。

華皎，晉陵曁陽人。世為小吏。皎，梁代為尚書比部令史。侯景之亂，事景黨王偉。高祖南下，文帝為景所囚，皎遇文帝甚厚。景平，文帝為吳興太守，以皎為都錄事，軍府穀帛多以委之。皎聰慧，勤於簿領。及文帝平杜龕，仍配以人馬甲仗，猶為都錄事。御下分明，善於撫養。時兵荒之後，百姓饑饉，皎解衣推食，多少必均，因稍擢為曁陽、山陰二縣令。文帝即位，除開遠將車，左軍將軍。天嘉元年，封懷仁縣伯，邑四百戶。

王琳東下，皎隨侯瑱拒之。琳平，鎮湓城，知江州事。時南州守宰多鄉里酋豪，不遵朝憲，文帝令皎以法馭之。王琳奔散，將卒多附於皎。三年，除假節、通直散騎常侍、仁武將軍、新州刺史資，監江州。尋詔督尋陽太原高唐南北新蔡五郡諸軍事、尋陽太守，假節、將軍、州資、監如故。周迪謀反，遣其兄子伏甲於船中，偽稱賈人，欲於湓城襲皎。未發，事覺，皎遣人逆擊之，盡獲其船仗。其年，皎隨都督吳明徹征迪，迪平，以功授散騎常侍、平南將軍、臨川太守，進爵為侯，增封并前五百戶。未拜，入朝，仍授使持節、都督湘巴等四州諸軍事、湘州刺史，常侍、將軍如故。

皎起自下吏，善營產業，湘川地多所出，所得竝入朝廷，粮運竹木委輸甚眾；至于油蜜脯菜之屬，莫不營辦。又征伐川洞，多致銅鼓、生口，竝送于京師。廢帝即位，進號安南將軍，改封重安縣侯，食邑一千五百戶。文帝以湘州出杉木舟，使皎營造大艦金翅等二百餘艘，并諸水戰之具，欲以入漢及峽。

韓子高誅後，皎內不自安，繕甲聚徒，厚禮所部守宰。高宗頻命皎送大艦金翅等，推遷不至。光大元年，密啟求廣州，以觀時主意，高宗偽許之，而詔書未出。皎亦遣使句引周兵，又崇奉蕭巋為主，士馬甚盛。詔乃以吳明徹為湘州刺史，實欲以輕兵襲之。是時慮皎先發，乃前遣明徹率眾三萬，乘金翅直趨郢州，又遣撫軍大將軍淳于量率眾五萬，乘大艦以繼之，又令假節、冠武將軍楊文通別從安成步道出茶陵，又令巴山太守黃法慧別從宜陽出澧陵，往掩襲，出其不意，并與江州刺史章昭達、郢州刺史程靈洗等參謀討賊。

是時蕭巋遣水軍為皎聲援。周武又遣其弟衛國公宇文直率眾屯魯山，又遣其柱國長胡公拓跋定人馬三萬，攻圍郢州。蕭巋授皎司空，巴州刺史戴僧朔，衡陽內史任蠻奴，巴陵內史潘智虔，岳陽太守章昭裕，桂陽太守曹宣，湘東太守錢明，竝隸於皎。又長沙太守曹慶等本隸皎下，因為之用。帝恐上流宰守竝為皎扇惑，乃下詔曰：「賊皎輿皂微賤，特逢獎擢，任據藩牧，屬當寵寄，背斯造育，興構姦謀，樹立蕭氏，盟約彰露，鴆毒存心，志危宗社，扇結邊境，驅逼士庶，蟻聚巴、湘，豕突鄢、郢，逆天反地，人神忿嫉。征南將軍量、安南將軍明徹、郢州刺史靈洗，受律專征，備盡心力，撫勞驍雄，舟師俱進，義烈爭奮，兇惡奔殄，獻捷相望，重氛載廓，言念泣罪，思與惟新。可曲赦湘、巴二州：凡厥為賊所逼制，預在兇黨，悉皆不問；其賊主帥節將，竝許開恩出首，一同曠蕩。」

先是，詔又遣司空徐度與楊文通等自安成步出湘東，以襲皎後。時皎陣于巴州之白螺，列舟艦與王師相持未決。及聞徐度趨湘州，乃率兵自巴、郢因便風下戰。淳于量、吳明徹等募軍中小艦，多賞金銀，令先出當賊大艦，受其拍。賊艦發拍皆盡，然後官軍以大艦拍之，賊艦皆碎，沒于中流。賊又以大艦載薪，因風放火，俄而風轉自焚，賊軍大敗。皎乃與戴僧朔單舸走，過巴陵，不敢登城，徑奔江陵。拓跋定等無復船渡，步趨巴陵，巴陵城邑為官軍所據，乃向湘州。至水口，不得濟，食且盡，詣軍請降。俘獲萬餘人，馬四千餘匹，送于京師。皎黨曹慶、錢明、潘智虔、魯閑、席慧略等四十餘人竝誅，唯任蠻奴、章昭裕、曹宣、劉廣業獲免。

戴僧朔，吳郡錢塘人也。有膂力，勇健善戰，族兄右將軍僧錫甚愛之。僧錫年老，征討恒使僧朔領眾。平王琳有功。僧錫卒，仍代為南丹陽太守，鎮採石。從征留異，侯安都於巖下出戰，為賊斫傷，僧朔單刀步援。以功除壯武將軍、北江州刺史，領南陵太守。又從征周迪有功，遷巴州刺史，假節、將軍如故。至是同皎為逆，伏誅於江陵。

曹慶本王琳將，蕭莊偽署左衛將軍、吳州刺史，部領亞於潘純陁。琳敗，文帝以配皎，官至長沙太守。錢明，本高祖主帥，後歷湘州諸郡守。潘智虔，純陁之子，少有志氣，年二十為巴陵內史。魯閑，吳郡錢塘人。席慧略，安定人。閑本張彪主帥，慧略王琳部下，文帝皆配于皎，官至郡守。竝伏誅。

章昭裕，昭達之弟；劉廣業，廣德之弟；曹宣，高祖舊臣；任蠻奴嘗有密啟於朝廷；由是竝獲宥。

史臣曰：韓子高、華皎雖復瓶筲小器，輿臺末品，文帝鑒往古之得人，救當今之急弊，達聰明目之術，安黎和眾之宜，寄以腹心，不論胄閥。皎早參近昵，嘗預艱虞，知其無隱，賞以悉力，有見信之誠，非可疑之地。皎據有上游，忠於文帝。仲舉、子高亦無爽於臣節者矣。

## 陳書‧卷二十一 列傳第十五

謝哲　蕭乾　謝嘏　張種　王固　孔奐　蕭允弟引

謝哲字穎豫，陳郡陽夏人也。祖朏，梁司徒。父譓，梁右光祿大夫。

哲美風儀，舉止醞藉，而襟情豁然，為士君子所重。起家梁祕書郎，累遷廣陵太守。侯景之亂，以母老因寓居廣陵，高祖自京口渡江應接郭元建，哲乃委質，深被敬重。高祖為南徐州刺史，表哲為長史。荊州陷，高祖使哲奉表於晉安王勸進。敬帝承制徵為給事黃門侍郎，領步兵校尉。貞陽侯僭位，以哲為通直散騎常侍，侍東宮。敬帝即位，遷長兼侍中。高祖受命，遷都官尚書、豫州大中正、吏部尚書。出為明威將軍、晉陵太守，入為中書令。世祖嗣位，為太子詹事。出為明威將軍、衡陽內史，秩中二千石。遷長沙太守，將軍、加秩如故。還除散騎常侍、中書令。廢帝即位，以本官領前將軍。高宗為錄尚書，引為侍中、仁威將軍、司徒左長史，未拜。光大元年卒，時年五十九。贈侍中、中書監，謚康子。

蕭乾字思惕，蘭陵人也。祖嶷，齊丞相豫章文獻王。父子範，梁祕書監。

乾容止雅正，性恬簡，善隸書，得叔父子雲之法。年九歲，召補國子周易生，梁司空袁昂時為祭酒，深敬重之。十五，舉明經。釋褐東中郎湘東王法曹參軍，遷太子舍人。建安侯蕭正立出鎮南豫州，又板錄事參軍。累遷中軍宣城王中錄事諮議參軍。侯景平，高祖鎮南徐州，引乾為貞威將軍、司空從事中郎。遷中書侍郎、太子家令。

永定元年，除給事黃門侍郎。是時熊曇朗在豫章，周迪在臨川，留異在東陽，陳寶應在建、晉，共相連結，閩中豪帥往往立砦以自保，高祖甚患之，乃令乾往使，諭以逆順，并觀虛實。將發，高祖謂乾曰：「建、晉恃嶮，好為姦宄，方今天下初定，難便出兵。昔陸賈南征，趙他歸順，隨何奉使，黥布來臣，追想清風，髣髴在目。況卿坐鎮雅俗，才高昔賢，宜勉建功名，不煩更勞師旅。」乾旣至，曉以逆順，所在渠帥竝率部眾開壁款附。其年，就除貞威將軍、建安太守。

天嘉二年，留異反，陳寶應將兵助之，又資周迪兵粮，出寇臨川，因逼建安。乾單使臨郡，素無士卒，力不能守，乃弃郡以避寶應。時閩中守宰，竝為寶應迫脅，受其署置，乾獨不為屈，徙居郊野，屏絕人事。及寶應平，乃出詣都督章昭達，昭達以狀表聞，世祖甚嘉之，超授五兵尚書。光大元年卒，謚曰靜子。

謝嘏字含茂，陳郡陽夏人也。祖𤅢，齊金紫光祿大夫。父舉，梁中衛將軍、開府儀同三司。

嘏風神清雅，頗善屬文。起家梁祕書郎，稍遷太子中庶子，掌東宮管記，出為建安太守。侯景之亂，嘏之廣州依蕭勃，承聖中，元帝徵為五兵尚書，辭以道阻，轉授智武將軍。蕭勃以為鎮南長史、南海太守。勃敗，還至臨川，為周迪所留。久之，又度嶺之晉安依陳寶應，世祖前後頻召之，嘏崎嶇寇虜，不能自拔。及寶應平，嘏方詣闕，為御史中丞江德藻所舉劾，世祖不加罪責，以為給事黃門侍郎。尋轉侍中，天康元年，以公事免，尋復本職。光大元年，為信威將軍、中衛始興王長史。遷中書令、豫州大中正、都官尚書，領羽林監，中正如故。太建元年卒，贈侍中、中書令，謚曰光子。有文集行於世。

二子儼、伷。儼官至散騎常侍、侍中、御史中丞、太常卿，出監東揚州。禎明二年卒於會稽，贈中護軍。

張種字士苗，吳郡人也。祖辯，宋司空右長史、廣州刺史。父略，梁太子中庶子、臨海太守。

種少恬靜，居處雅正，不妄交遊，傍無造請，時人為之語曰：「宋稱敷、演，梁則卷、充。清虛學尚，種有其風。」仕梁王府法曹，遷外兵參軍，以父憂去職。服闋，為中軍宣城王府主簿。種時年四十餘，家貧，求為始豐令，入除中衛西昌侯府西曹掾。時武陵王為益州刺史，重選府僚，以種為征西東曹掾，種辭以母老，抗表陳請，為有司所奏，坐黜免。

侯景之亂，種奉其母東奔，久之得達鄉里。俄而母卒，種時年五十，而毀瘠過甚，又迫以凶荒，未獲時葬，服制雖畢，而居處飲食，恒若在喪。及景平，司徒王僧辯以狀奏聞，起為貞威將軍、治中從事史，并為具葬禮，葬訖，種方即吉。僧辯又以種年老，傍無胤嗣，賜之以妾，及居處之具。

貞陽侯僭位，除廷尉卿、太子中庶子。敬帝即位，為散騎常侍，遷御史中丞，領前軍將軍。高祖受禪，為太府卿。天嘉元年，除左民尚書。二年，權監吳郡，尋徵復本職。遷侍中，領步兵校尉，以公事免，白衣兼太常卿，俄而即真。廢帝即位，加領右軍將軍，未拜，改領弘善宮衛尉，又領揚、東揚二州大中正。高宗即位，重為都官尚書，領左驍騎將軍，遷中書令，驍騎、中正竝如故。以疾授金紫光祿大夫。

種沈深虛靜，而識量宏博，時人皆以為宰相之器。僕射徐陵甞抗表讓位於種曰：「臣種器懷沈密，文史優裕，東南貴秀，朝庭親賢，克壯其猷，宜居左執。」其為時所推重如此。太建五年卒，時年七十，贈特進，謚曰元子。

種仁恕寡欲，雖歷居顯位，而家產屢空，終日晏然，不以為病。太建初，女為始興王妃，以居處僻陋，特賜宅一區，又累賜無錫、嘉興縣侯秩。甞於無錫見有重囚在獄，天寒，呼出曝日，遂失之，世祖大笑，而不深責。有集十四卷。

種弟稜，亦清靜有識度，官至司徒左長史，太建十一年卒，時年七十，贈光祿大夫。

種族子稚才，齊護軍沖之孫。少孤介特立，仕為尚書金部郎中。遷右丞，建康令、太舟卿、揚州別駕從事史，兼散騎常侍。使于周，還為司農、廷尉卿。所歷竝以清白稱。

王固字子堅，左光祿大夫通之弟也。少清正，頗涉文史，以梁武帝甥封莫口亭侯。舉秀才。起家梁祕書郎，遷太子洗馬，掌東宮管記，丁所生母憂去職。服闋，除丹陽尹丞。侯景之亂，奔于荊州，梁元帝承制以為相國戶曹屬，掌管記。尋聘于西魏，魏人以其梁氏外戚，待之甚厚。承聖元年，遷太子中庶子，尋為貞威將軍、安南長史、尋陽太守。荊州陷，固之鄱陽，隨兄質度東嶺，居信安縣。紹泰元年，徵為侍中，不就。永定中，移居吳郡。世祖以固清靜，且欲申以婚姻。天嘉二年，至都，拜國子祭酒。三年，遷中書令。四年，又為散騎常侍、國子祭酒。其年，以固女為皇太子妃，禮遇甚重。

廢帝即位，授侍中、金紫光祿大夫。時高宗輔政，固以廢帝外戚，妳媼恒往來禁中，頗宣密旨，事洩，比將伏誅，高宗以固本無兵權，且居處清潔，止免所居官，禁錮。

太建二年，隨例為招遠將軍、宣惠豫章王諮議參軍。遷太中大夫、太常卿、南徐州大中正。七年，卒官，時年六十三。贈金紫光祿大夫。喪事所須，隨由資給。至德二年改葬，謚曰恭子。

固清虛寡欲，居喪以孝聞。又崇信佛法，及丁所生母憂，遂終身蔬食，夜則坐禪，晝誦佛經，兼習成實論義，而於玄言非所長。甞聘于西魏，因宴饗之際請停殺一羊，羊於固前跪拜。又宴於昆明池，魏人以南人嗜魚，大設罟網，固以佛法呪之，遂一鱗不獲。

子寬，官至司徒左長史、侍中。

孔奐字休文，會稽山陰人也。曾祖琇之，齊左民尚書、吳興太守。祖臶，太子舍人、尚書三公郎。父稚孫，梁寧遠枝江公主簿、無錫令。

奐數歲而孤，為叔父虔孫所養。好學，善屬文，經史百家，莫不通涉。沛國劉顯時稱學府，每共奐討論，深相歎服，乃執奐手曰：「昔伯喈墳素悉與仲宣，吾當希彼蔡君，足下無愧王氏。」所保書籍，尋以相付。

州舉秀才，射策高第。起家揚州主簿、宣惠湘東王行參軍，竝不就。又除鎮西湘東王外兵參軍，入為尚書倉部郎中，遷儀曹侍郎。時左民郎沈烱為飛書所謗，將陷重辟，事連臺閣，人懷憂懼，奐廷議理之，竟得明白。丹陽尹何敬容以奐剛正，請補功曹史。出為南昌侯相，值侯景亂，不之官。 

京城陷，朝士竝被拘縶，或薦奐於賊帥侯子鑒，子鑒命脫桎梏，厚遇之，令掌書記。時景軍士悉恣其凶威，子鑒景之腹心，委任又重，朝士見者，莫不卑俯屈折，奐獨敖然自若，無所下。或諫奐曰：「當今亂世，人思苟免，獯羯無知，豈可抗之以義？」奐曰：「吾性命有在，雖未能死，豈可取媚凶醜，以求全乎？」時賊徒剥掠子女，拘逼士庶，奐每保持之，得全濟者甚眾。

尋遭母憂，哀毀過禮。時天下喪亂，皆不能終三年之喪，唯奐及吳國張種，在寇亂中守持法度，竝以孝聞。

及景平，司徒王僧辯先下辟書，引奐為左西曹掾，又除丹陽尹丞。梁元帝於荊州即位，徵奐及沈烱竝令西上，僧辯累表請留之。帝手勑報僧辯曰：「孔、沈二士，今且借公。」其為朝廷所重如此。仍除太尉從事中郎。僧辯為揚州刺史，又補揚州治中從事史。時侯景新平，每事草創，憲章故事，無復存者，奐博物彊識，甄明故實，問無不知，儀注體式，牋表書翰，皆出於奐。

高祖作相，除司徒右長史，遷給事黃門侍郎。齊遣東方老、蕭軌等來寇，軍至後湖，都邑搔擾，又四方壅隔，粮運不繼，三軍取給，唯在京師，乃除奐為貞威將軍、建康令。時累歲兵荒，戶口流散，勍敵忽至，徵求無所，高祖剋日決戰，乃令奐多營麥飯，以荷葉裹之，一宿之閒得數萬裹，軍人旦食訖，弃其餘，因而決戰，遂大破賊。

高祖受禪，遷太子中庶子。永定二年，除晉陵太守。晉陵自宋、齊以來，舊為大郡，雖經寇擾，猶為全實，前後二千石多行侵暴，奐清白自守，妻子竝不之官，唯以單船臨郡，所得秩俸隨即分贍孤寡，郡中大悅，號曰「神君」。曲阿富人殷綺，見奐居處素儉，乃餉衣一襲，氈被一具。奐曰：「太守身居美祿，何為不能辦此，但民有未周，不容獨享溫飽耳。勞卿厚意，幸勿為煩。」

初，世祖在吳中，聞奐善政，及踐祚，徵為御史中丞，領揚州大中正。奐性剛直，善持理，多所糾劾，朝廷甚敬憚之。深達治體，每所敷奏，上未甞不稱善，百司滯事，皆付奐決之。遷散騎常侍，領步兵校尉，中書舍人，掌詔誥，揚、東揚二州大中正。天嘉四年，重除御史中丞，尋為五兵尚書，常侍、中正如故。時世祖不豫，臺閣眾事竝令僕射到仲舉共奐決之。及世祖疾篤，奐與高宗及仲舉并吏部尚書袁樞、中書舍人劉師知等入侍醫藥。世祖嘗謂奐等曰：「今三方鼎峙，生民未乂，四海事重，宜須長君。朕欲近則晉成，遠隆殷法，卿等須遵此意。」奐乃流涕歔欷而對曰：「陛下御膳違和，痊復非久，皇太子春秋鼎盛，聖德日躋，安成王介弟之尊，足為周旦，阿衡宰輔，若有廢立之心，臣等愚誠，不敢聞詔。」世祖曰：「古之遺直，復見於卿。」天康元年，乃用奐為太子詹事，二州中正如故。

世祖崩，廢帝即位，除散騎常侍、國子祭酒。光大二年，出為信武將軍、南中郎康樂侯長史、尋陽太守，行江州事。高宗即位，進號仁威將軍、雲麾始興王長史，餘竝如故。奐在職清儉，多所規正，高宗嘉之，賜米五百斛，并累降勑書殷勤勞問。太建三年，徵為度支尚書，領右軍將軍。五年，改領太子中庶子，與左僕射徐陵參掌尚書五條事。六年，遷吏部尚書。七年，加散騎常侍。八年，改加侍中。時有事北討，剋復淮、泗，徐、豫酋長，降附相繼，封賞選叙紛紜重疊，奐應接引進，門無停賓。加以鑒識人物，詳練百氏，凡所甄拔，衣冠縉紳，莫不悅伏。

性耿介，絕請託，雖儲副之尊，公侯之重，溺情相及，終不為屈。始興王叔陵之在湘州，累諷有司，固求台鉉。奐曰：「衮章之職，本以德舉，未必皇枝。」因抗言於高宗。高宗曰：「始興那忽望公，且朕兒為公，須在鄱陽王後。」奐曰：「臣之所見，亦如聖旨。」後主時在東宮，欲以江揔為太子詹事，令管記陸瑜言之於奐。奐謂瑜曰：「江有潘、陸之華，而無園、綺之實，輔弼儲宮，竊有所難。」瑜具以白後主，後主深以為恨，乃自言於高宗。高宗將許之，奐乃奏曰：「江揔文華之人，今皇太子文華不少，豈藉於揔！如臣愚見，願選敦重之才，以居輔導。」帝曰：「即如卿言，誰當居此？」奐曰：「都官尚書王廓，世有懿德，識性敦敏，可以居之。」後主時亦在側，乃曰：「廓，王泰之子，不可居太子詹事。」奐又奏曰：「宋朝范曅即范泰之子，亦為太子詹事，前代不疑。」後主固爭之，帝卒以揔為詹事，由是忤旨。其梗正如此。

初，後主欲官其私寵，以屬奐，奐不從。及右僕射陸繕遷職，高宗欲用奐，已草詔訖，為後主所抑，遂不行。九年，遷侍中、中書令、領左驍騎將軍、揚東揚豐三州大中正。十一年，轉太常卿，侍中、中正竝如故。十四年，遷散騎常侍、金紫光祿大夫，領前軍將軍，未拜，改領弘範宮衛尉。至德元年卒，時年七十。贈散騎常侍，本官如故。有集十五卷，彈文四卷。

子紹薪、紹忠。紹忠字孝揚，亦有才學，官至太子洗馬、儀同鄱陽王東曹掾。

蕭允字升佐，蘭陵人也。曾祖思話，宋征西將軍、開府儀同三司、尚書右僕射，封陽穆公。祖惠蒨，散騎常侍、太府卿、左民尚書。父介。梁侍中、都官尚書。

允少知名，風神凝遠，通達有識鑒，容止醞藉，動合規矩。起家邵陵王法曹參軍，轉湘東王主簿，遷太子洗馬。侯景攻陷臺城，百僚奔散，允獨整衣冠坐于宮坊，景軍人敬而弗之逼也。尋出居京口。時寇賊縱橫，百姓波駭，衣冠士族，四出奔散，允獨不行。人問其故，允答曰：「夫性命之道，自有常分，豈可逃而獲免乎？但患難之生，皆生於利，苟不求利，禍從何生？方今百姓爭欲奮臂而論大功，一言而取卿相，亦何事於一書生哉？莊周所謂畏影避迹，吾弗為也。」乃閉門靜處，并日而食，卒免於患。

侯景平後，高祖鎮南徐州，以書召之，允又辭疾。永定中，侯安都為南徐州刺史，躬造其廬，以申長幼之敬。天嘉三年，徵為太子庶子。三年，除稜威將軍、丹陽尹丞。五年，兼侍中，聘于周，還拜中書侍郎、大匠卿。

高宗即位，遷黃門侍郎。五年，出為安前晉安王長史。六年，晉安王為南豫州，允復為王長史。時王尚少，未親民務，故委允行府州事。入為光祿卿。允性敦重，未嘗以榮利干懷。及晉安出鎮湘州，又苦攜允，允少與蔡景歷善，景歷子徵脩父黨之敬，聞允將行，乃詣允曰：「公年德竝高，國之元老，從容坐鎮，旦夕自為列曹，何為方復辛苦在外！」允答曰：「已許晉安，豈可忘信。」其恬於榮勢如此。

至德三年，除中衛豫章王長史，累遷通直散騎常侍、光勝將軍、司徒左長史、安德宮少府。鎮衛鄱陽王出鎮會稽，允又為長史，帶會稽郡丞。行經延陵季子廟，設蘋藻之薦，託為異代之交，為詩以叙意，辭理清典。後主嘗問蔡徵曰：「卿世與蕭允相知，此公志操何如？」徵曰：「其清虛玄遠，殆不可測，至於文章，可得而言。」因誦允詩以對，後主嗟賞久之。其年拜光祿大夫。

及隋師濟江，允遷于關右。是時朝士至長安者，例竝授官，唯允與尚書僕射謝伷辭以老疾，隋文帝義之，竝厚賜錢帛。尋以疾卒於長安，時年八十四。弟引。

引字升休。方正有器局，望之儼然，雖造次之閒，必由法度。性聰敏，博學，善屬文。釋褐著作佐郎，轉西昌侯儀同府主簿。侯景之亂，梁元帝為荊州刺史，朝士多往歸之。引曰：「諸王力爭，禍患方始，今日逃難，未是擇君之秋。吾家再世為始興郡，遺愛在民，正可南行，以存家門耳。」於是與弟彤及宗親等百餘人奔嶺表。時始興人歐陽頠為衡州刺史，引往依焉。頠後遷為廣州，病死，子紇領其眾。引每疑紇有異，因事規正，由是情禮漸疏。及紇舉兵反，時京都士人岑之敬、公孫挺等竝皆惶駭，唯引恬然，謂之敬等曰：「管幼安、袁曜卿亦但安坐耳。君子正身以明道，直己以行義，亦復何憂懼乎？」及章昭達平番禺，引始北還。高宗召引問嶺表事，引具陳始末，帝甚悅，即日拜金部侍郎。

引善隸書，為當時所重。高宗嘗披奏事，指引署名曰：「此字筆勢翩翩，似鳥之欲飛。」引謝曰：「此乃陛下假其羽毛耳。」又謂引曰：「我每有所忿，見卿輒意解，何也？」引曰：「此自陛下不遷怒，臣何預此恩。」太建七年，加戎昭將軍。九年，除中衛始興王諮議參軍，兼金部侍郎。

引性抗直，不事權貴，左右近臣，無所造請，高宗每欲遷用，輒為用事者所裁。及呂梁覆師，戎儲空匱，乃轉引為庫部侍郎，掌知營造弓弩矟箭等事。引在職一年，而器械充牣。頻加中書侍郎、貞威將軍、黃門郎。十二年，吏部侍郎缺，所司屢舉王寬、謝燮等，帝並不用，乃中詔用引。

時廣州刺史馬靖甚得嶺表人心，而兵甲精練，每年深入俚洞，又數有戰功，朝野頗生異議。高宗以引悉嶺外物情，且遣引觀靖，審其舉措，諷令送質。引奉密旨南行，外託收督賧物。旣至番禺，靖即悟旨，盡遣兒弟下都為質。還至灨水，而高宗崩，後主即位，轉引為中庶子，以疾去官。明年，京師多盜，乃復起為貞威將軍、建康令。

時殿內朋主吳璡，及宦官李善度、蔡脫兒等多所請屬，引一皆不許。引族子密時為黃門郎，諫引曰：「李、蔡之勢，在位皆畏憚之，亦宜小為身計。」引曰：「吾之立身，自有本末，亦安能為李、蔡改行。就令不平，不過解職耳。」吳璡竟作飛書，李、蔡證之，坐免官，卒於家，時年五十八。子德言，最知名。

引宗族子弟多以行義知名。弟彤，以恬靜好學，官至太子中庶子、南康王長史。密字士機，幼而聰敏，博學有文詞。祖琛，梁特進。父遊，少府卿。密，太建八年，兼散騎常侍，聘于齊。歷位黃門侍郎、太子中庶子、散騎常侍。

史臣曰：謝、王、張、蕭，咸以清淨為風，文雅流譽，雖更多難，終克成名。奐謇諤在公，英飆振俗，詳其行事，抑古之遺愛矣。固之蔬菲禪悅，斯乃出俗者焉，猶且致絓於黜免，有懼於傾覆。是知上官、博陸之權勢，閻、鄧、梁、竇之震動，吁可畏哉！

## 陳書‧卷二十二 列傳第十六

陸子隆　錢道戢　駱牙

陸子隆字興世，吳郡吳人也。祖敞之，梁嘉興令。父悛，封氏令。

子隆少慷慨，有志功名。起家東宮直後。侯景之亂，於鄉里聚徒。是時張彪為吳郡太守，引為將帥。彪徙鎮會稽，子隆隨之。及世祖討彪，彪將沈泰、吳寶真、申縉等皆降，而子隆力戰敗績，世祖義之，復使領其部曲，板為中兵參軍。歷始豐、永興二縣令。

世祖嗣位，子隆領甲仗宿衛。尋隨侯安都拒王琳於沌口。王琳平，授左中郎將。天嘉元年，封益陽縣子，邑三百戶。出為高唐郡太守。二年，除明威將軍、廬陵太守。時周迪據臨川反，東昌縣人脩行師應之，率兵以攻子隆，其鋒甚盛。子隆設伏於外，仍閉門偃甲，示之以弱。及行師至，腹背擊之，行師大敗，因乞降，子隆許之，送于京師。

四年，周迪引陳寶應復出臨川，子隆隨都督章昭達討迪。迪退走，因隨昭達踰東興嶺，討陳寶應。軍至建安，以子隆監郡。寶應據建安之湖際以拒官軍，子隆與昭達各據一營，昭達先與賊戰，不利，亡其鼓角，子隆聞之，率兵來救，大破賊徒，盡獲昭達所亡羽儀甲仗。晉安平，子隆功最，遷假節、都督武州諸軍事，將軍如故。尋改封朝陽縣伯，邑五百戶。廢帝即位，進號智武將軍，加員外散騎常侍，餘如故。

華皎據湘州反，以子隆居其心腹，皎深患之，頻遣使招誘，子隆不從，皎因遣兵攻之，又不能剋。及皎敗於郢州，子隆出兵以襲其後，因與王師相會。授持節、通直散騎常侍、都督武州諸軍事，進爵為侯，增邑并前七百戶。尋遷都督荊信祐三州諸軍事、宣毅將軍、荊州刺史，持節、常侍如故。是時荊州新置，治于公安，城池未固，子隆修建城郭，綏集夷夏，甚得民和，當時號為稱職。三年，吏民詣都上表，請立碑頌美功績，詔許之。太建元年，進號雲麾將軍。二年卒，時年四十七。贈散騎常侍，謚曰威。子之武嗣。

之武年十六，領其舊軍，隨吳明徹北伐有功，官至王府主簿、弘農太守，仍隸明徹。明徹於呂梁敗績，之武逃歸，為人所害，時年二十二。

子隆弟子才，亦有幹略，從子隆征討有功，除南平太守，封始興縣子，邑三百戶。從吳明徹北伐，監安州，鎮于宿預。除中衛始興王諮議參軍，遷飆猛將軍、信州刺史。太建十三年卒，時年四十二。贈員外散騎常侍。

錢道戢字子韜，吳興長城人也。父景深，梁漢壽令。

道戢少以孝行著聞，及長，頗有幹略，高祖微時，以從妹妻焉。從平盧子略於廣州，除濱江令。高祖輔政，遣道戢隨世祖平張彪于會稽，以功拜直閤將軍，除員外散騎常侍、假節、東徐州刺史，封永安縣侯，邑五百戶。仍領甲卒三千，隨侯安都鎮防梁山，尋領錢塘、餘杭二縣令。永定三年，隨世祖鎮于南皖口。天嘉元年，又領剡令，鎮于縣之南巖，尋為臨海太守，鎮巖如故。

侯安都之討留異也，道戢帥軍出松陽以斷其後。異平，以功拜持節、通直散騎常侍、輕車將軍、都督東西二衡州諸軍事、衡州刺史，領始興內史。光大元年，增邑并前七百戶。

高宗即位，徵歐陽紇入朝，紇疑懼，乃舉兵來攻衡州，道戢與戰，却之。及都督章昭達率兵討紇，以道戢為步軍都督，由閒道斷紇之後。紇平，除左衛將軍。

太建二年，又隨昭達征蕭巋於江陵，道戢別督眾軍與陸子隆焚青泥舟艦，仍為昭達前軍，攻安蜀城，降之。以功加散騎常侍、仁武將軍，增邑并前九百戶。其年，遷仁威將軍、吳興太守。未行，改授使持節、都督郢巴武三州諸軍事、郢州刺史。王師北討，道戢與儀同黃法𣰋圍歷陽。歷陽城平，因以道戢鎮之。以功加雲麾將軍，增邑并前一千五百戶。其年十一月遘疾卒，時年六十三。贈本官，謚曰肅。子邈嗣。

駱牙字旗門，吳興臨安人也。祖祕道，梁安成王田曹參軍。父裕，鄱陽嗣王中兵參軍事。

牙年十二，宗人有善相者，云「此郎容貌非常，必將遠致」。梁太清末，世祖嘗避地臨安，牙母陵，睹世祖儀表，知非常人，賓待甚厚。及世祖為吳興太守，引牙為將帥，因從平杜龕、張彪等，每戰輒先鋒陷陣，勇冠眾軍，以功授直閤將軍。太平二年，以母憂去職。世祖鎮會稽，起為山陰令。永定三年，除安東府中兵參軍，出鎮冶城。尋從世祖拒王琳於南皖。世祖即位，授假節、威虜將軍、員外散騎常侍，封常安縣侯，邑五百戶。尋為臨安令，遷越州刺史，餘竝如故。

初，牙母之卒也，于時飢饉兵荒，至是始葬，詔贈牙母常安國太夫人，謚曰恭。遷牙為貞威將軍、晉陵太守。

三年，以平周迪之功，遷冠軍將軍、臨川內史。太建三年，授安遠將軍、衡陽內史，未拜，徙為桂陽太守。八年，還朝，遷散騎常侍，入直殿省。十年，授豐州刺史，餘竝如故。至德二年卒，時年五十七。贈安遠將軍、廣州刺史。子義嗣。

史臣曰：陸子隆、錢道戢，或舉門願從，或舊齒樹勳，有統領之才，充師旅之寄。至於受任藩屏，功績竝著，美矣！駱牙識真有奉，知世祖天授之德，蓋張良之亞歟？牙母智深先覺，符柏谷之禮，君子知鑒識弘遠，其在茲乎！

## 陳書‧卷二十三 列傳第十七

沈君理　王瑒　陸繕

沈君理字仲倫，吳興人也。祖僧畟，梁左民尚書。父巡，素與高祖相善，梁太清中為東陽太守。侯景平後，元帝徵為少府卿。荊州陷，蕭𧦴署金紫光祿大夫。

君理美風儀，博涉經史，有識鑒。起家湘東王法曹參軍。高祖鎮南徐州，巡遣君理自東陽謁于高祖，高祖器之，命尚會稽長公主，辟為府西曹掾。稍遷中衛豫章王從事中郎，尋加明威將軍，兼尚書吏部侍郎。遷給事黃門侍郎，監吳郡。高祖受禪，拜駙馬都尉，封永安亭侯。出為吳郡太守。是時兵革未寧，百姓荒弊，軍國之用，咸資東境，君理招集士卒，脩治器械，民下悅附，深以幹理見稱。

世祖嗣位，徵為侍中，遷守左民尚書，未拜，為明威將軍、丹陽尹。天嘉三年，重授左民尚書，領步兵校尉，尋改前軍將軍。四年，侯安都徙鎮江州，以本官監南徐州。六年，出為仁威將軍、東陽太守。天康元年，以父憂去職。君理因自請往荊州迎喪柩，朝議以在位重臣，難令出境，乃遣長兄君嚴往焉。及還，將葬，詔贈巡侍中、領軍將軍，謚曰敬子。其年起君理為信威將軍、左衛將軍。又起為持節、都督東衡衡二州諸軍事、仁威將軍、東衡州刺史，領始興內史。又起為明威將軍、中書令。前後奪情者三，竝不就。

太建元年，服闋，除太子詹事，行東宮事，遷吏部尚書。二年，高宗以君理女為皇太子妃，賜爵望蔡縣侯，邑五百戶。四年，加侍中。五年，遷尚書右僕射，領吏部，侍中如故。其年有疾，輿駕親臨視，九月卒，時年四十九。詔贈侍中、太子少傅。喪事所須，隨由資給。重贈翊左將軍、開府儀同三司，侍中如故。謚曰貞憲。君理子遵儉早卒，以弟君高子遵禮為嗣。

君理第五叔邁，亦方正有幹局，仕梁為尚書金部郎。永定中，累遷中書侍郎。天嘉中，歷太僕、廷尉，出為鎮東始興王長史、會稽郡丞，行東揚州事。光大元年，除尚書吏部郎。太建元年，遷為通直散騎常侍，侍東宮。二年卒，時年五十二。贈散騎常侍。

君理第六弟君高，字季高，少知名，性剛直，有吏能。以家門外戚，早居清顯，歷太子舍人、洗馬、中舍人、高宗司空府從事中郎、廷尉卿。太建元年，東境大水，百姓飢弊，乃以君高為貞威將軍、吳令。尋除太子中庶子、尚書吏部郎、衛尉卿。出為宣遠將軍、平南長沙王長史、南海太守，行廣州事。以女為王妃，固辭不行，復為衛尉卿。八年，詔授持節、都督廣等十八州諸軍事、寧遠將軍、平越中郎將、廣州刺史。嶺南俚、獠世相攻伐，君高本文吏，無武幹，推心撫御，甚得民和。十年，卒于官，時年四十七。贈散騎常侍，謚曰祁子。

王瑒字子璵，司空沖之第十二子也。沈靜有器局，美風儀，舉止醞藉。梁大同中，起家祕書郎，遷太子洗馬。元帝承制，徵為中書侍郎，直殿省，仍掌相府管記。出為東宮內史，遷太子中庶子。丁所生母憂，歸于丹陽。江陵陷，梁敬帝承制，除仁威將軍、尚書吏部郎中。貞陽侯僭位，以敬帝為太子，授瑒散騎常侍，侍東宮。尋遷長史兼侍中。

高祖入輔，以為司徒左長史。永定元年，遷守五兵尚書。世祖嗣位，授散騎常侍，領太子庶子，侍東宮。遷領左驍騎將軍、太子中庶子，常侍、侍中如故。瑒為侍中六載，父沖嘗為瑒辭領中庶子，世祖顧謂沖曰：「所以久留瑒於承華，政欲使太子微有瑒風法耳。」廢帝嗣位，以侍中領左驍騎將軍。光大元年，以父憂去職。

高宗即位，太建元年，復除侍中，領左驍騎將軍。遷度支尚書，領羽林監。出為信威將軍、雲麾始興王長史，行州府事。未行，遷中書令，尋加散騎常侍，除吏部尚書，常侍如故。瑒性寬和，及居選職，務在清靜，謹守文案，無所抑揚。尋授尚書右僕射，未拜，加侍中，遷左僕射，參掌選事，侍中如故。瑒兄弟三十餘人，居家篤睦，每歲時饋遺，遍及近親，敦誘諸弟，竝稟其規訓。太建六年卒，時年五十四。贈侍中、特進、護軍將軍。喪事隨所資給。謚曰光子。

瑒第十三弟瑜，字子珪，亦知名，美容儀，早歷清顯，年三十，官至侍中。永定元年，使於齊，以陳郡袁憲為副，齊以王琳之故，執而囚之。齊文宣帝每行，載死囚以從，齊人呼曰「供御囚」，每有他怒，則召殺之，以快其意。瑜及憲竝危殆者數矣，齊僕射楊遵彥憫其無辜，每救護之。天嘉二年還朝，詔復侍中，頃之卒，時年四十。贈本官，謚曰貞子。

陸繕字士繻，吳郡吳人也。祖惠曉，齊太常卿。父倕，梁御史中丞。

繕幼有志尚，以雅正知名。起家梁宣惠武陵王法曹參軍。承聖中，授中書侍郎，掌東宮管記。江陵陷，繕微服遁還京師。紹泰元年，除司徒右長史，御史中丞，以父任所終，固辭不就。高祖引繕為司徒司馬，遷給事黃門侍郎、領步兵校尉、通直散騎常侍，兼侍中。永定元年，遷侍中。時留異擁割東陽，新安人向文政與異連結，因據本郡，朝廷以繕為貞威將軍、新安太守。

世祖嗣位，徵為太子中庶子，領步兵校尉，掌東宮管記。繕儀表端麗，進退閑雅，世祖使太子諸王咸取則焉。其趨步躡履，皆令習繕規矩。除尚書吏部郎中，步兵如故，仍侍東宮。陳寶應平後，出為貞毅將軍、建安太守。秩滿，為散騎常侍、御史中丞，猶以父之所終，固辭，不許，乃權換廨宇徙居之。

太建初，遷度支尚書、侍中、太子詹事，行東宮事，領揚州大中正。及太子親莅庶政，解行事，加散騎常侍，改加侍中。遷尚書右僕射，尋遷左僕射，參掌選事，侍中如故。更為尚書僕射，領前將軍。重授左僕射，領揚州大中正，別勑令與徐陵等七人參議政事。十二年卒，時年六十三。贈侍中、特進、金紫光祿大夫，謚曰安子。太子以繕東宮舊臣，特賜祖奠。

繕子辯惠，年數歲，詔引入殿內，辯惠應對進止有父風，高宗因賜名辯惠，字敬仁云。

繕兄子見賢，亦方雅，高宗為揚州牧，乃以為治中從事史，深被知遇。歷給事黃門侍郎，長沙鄱陽二王長史，帶尋陽太守，少府卿。太建十年卒，時年五十。贈廷尉卿，謚曰平子。

史臣曰：夫衣冠雅道，廊廟嘉猷，諒以操履敦脩，局宇詳正。經曰「容止可觀」，詩言「其儀罔忒」，彼三子者，其有斯風焉。

## 陳書‧卷二十四 列傳第十八

周弘正弟弘直　弘直子確　袁憲

周弘正字思行，汝南安城人，晉光祿大夫顗之九世孫也。祖顒，齊中書侍郎，領著作。父寶始，梁司徒祭酒。

弘正幼孤，及弟弘讓、弘直，俱為伯父侍中護軍捨所養。年十歲，通老子、周易，捨每與談論，輒異之，曰：「觀汝神情穎晤，清理警發，後世知名，當出吾右。」河東裴子野深相賞納，請以女妻之。十五，召補國子生，仍於國學講周易，諸生傳習其義。以季春入學，孟冬應舉，學司以其日淺，弗之許焉。博士到洽議曰：「周郎年未弱冠，便自講一經，雖曰諸生，實堪師表，無俟策試。」起家梁太學博士。晉安王為丹陽尹，引為主簿。出為鄴令，丁母憂去職。服闋，歷曲阿、安吉令。普通中，初置司文義郎，直壽光省，以弘正為司義侍郎。

中大通三年，梁昭明太子薨，其嗣華容公不得立，乃以晉安王為皇太子，弘正乃奏記曰：

竊聞撝謙之象，起於羲、軒爻畫，揖讓之源，生於堯、舜禪受，其來尚矣，可得而詳焉。夫以廟堂、汾水，殊途而同歸，稷、契、巢、許，異名而一貫，出者稱為元首，處者謂之外臣，莫不內外相資，表裏成治，斯蓋萬代同規，百王不易者也。曁于三王之世，濅以陵夷，各親其親，各子其子。乃至七國爭雄，劉項競逐，皇漢扇其俗，有晉揚其波，謙讓之道廢，多歷年所矣。夫文質遞變，澆淳相革，還樸反古，今也其時。

伏惟明大王殿下，天挺將聖，聰明神武，百辟冠冕，四海歸仁。是以皇上發德音，下明詔，以大王為國之儲副，乃天下之本焉。雖復夏啟、周誦，漢儲、魏兩，此數君者，安足為大王道哉。意者願聞殿下抗目夷上仁之義，執子臧大賢之節，逃玉輿而弗乘，弃萬乘如脫屣，庶改澆競之俗，以大吳國之風。古有其人，今聞其語，能行之者，非殿下而誰？能使無為之化，復興於遂古，讓王之道，不墜於來葉，豈不盛歟！豈不盛歟！

弘正陋學書生，義慙稽古，家自汝、潁，世傳忠烈，先人決曹掾燕抗辭九諫，高節萬乘，正色三府，雖盛德之業將絕，而狂直之風未墜。是以敢布腹心，肆其愚瞽。如使芻言野說，少陳於聽覽，縱復委身烹鼎之下，絕命肺石之上，雖死之日，猶生之年。

其抗直守正，皆此類也。

累遷國子博士。時於城西立士林館，弘正居以講授，聽者傾朝野焉。弘正啟梁武帝周易疑義五十條，又請釋乾坤二繫曰：「臣聞易稱立象以盡意，繫辭以盡言，然後知聖人之情，幾可見矣。自非含微體極，盡化窮神，豈能通志成務，探賾致遠。而宣尼比之桎梏，絕韋編於漆字，軒轅之所聽瑩，遺玄珠於赤水。伏惟陛下一日萬機，匪勞神於瞬息，凝心妙本，常自得於天真，聖智無以隱其幾深，明神無以淪其不測。至若爻畫之苞於六經，文辭之窮於兩繫，名儒劇談以歷載，鴻生抵掌以終年，莫有試遊其藩，未嘗一見其涘。自制旨降談，裁成易道，析至微於秋毫，渙曾冰於幽谷。臣親承音旨，職司宣授，後進詵詵，不無傳業。但乾坤之蘊未剖，繫表之妙莫詮，使一經深致，尚多所惑。臣不涯庸淺，輕率短陋，謹與受業諸生清河張譏等三百一十二人，於乾坤二繫象爻未啟，伏願聽覽之閑，曲垂提訓，得使微臣鑽仰，成其篤習，後昆好事，專門有奉。自惟多幸，懽沐道於堯年，肄業終身，不知老之將至。天尊不聞，而冒陳請，冰谷寘懷，罔識攸厝。」詔答曰：「設卦觀象，事遠文高，作繫表言，辭深理奧，東魯絕編之思，西伯幽憂之作，事逾三古，人更七聖，自商瞿稟承，子庸傳授，篇簡湮沒，歲月遼遠。田生表菑川之譽，梁丘擅琅邪之學，代郡范生，山陽王氏，人藏荊山之寶，各盡玄言之趣，說或去取，意有詳略。近搢紳之學，咸有稽疑，隨答所問，已具別解。知與張譏等三百一十二人須釋乾坤文言及二繫，萬機小暇，試當討論。」

弘正博物知玄象，善占候。大同末，嘗謂弟弘讓曰：「國家厄運，數年當有兵起，吾與汝不知何所逃之。」及梁武帝納侯景，弘正謂弘讓曰：「亂階此矣。」京城陷，弘直為衡陽內史，元帝在江陵，遺弘直書曰：「適有都信，賢兄博士平安。但京師搢紳，無不附逆，王克已為家臣，陸緬身充卒伍，唯有周生，確乎不拔。言及西軍，潺湲掩淚，恒思吾至，如望歲焉，松柏後凋，一人而已。」王僧辯之討侯景也，弘正與弘讓自拔迎軍，僧辯得之甚喜，即日啟元帝，元帝手書與弘正曰：「獯醜逆亂，寒暑亟離，海內相識，零落略盡。韓非之智，不免秦獄，劉歆之學，猶弊亡新，音塵不嗣，每以耿灼。常欲訪山東而尋子雲，問關西而求伯起，遇有今信，力附相聞，遲比來郵，慰其延佇。」仍遣使迎之，謂朝士曰：「晉氏平吳，喜獲二陸，今我破賊，亦得兩周，今古一時，足為連類。」及弘正至，禮數甚優，朝臣無與比者。授黃門侍郎，直侍中省。俄遷左民尚書，尋加散騎常侍。

元帝嘗箸金樓子，曰：「余於諸僧重招提琰法師，隱士重華陽陶貞白，士大夫重汝南周弘正，其於義理，清轉無窮，亦一時之名士也。」及侯景平，僧辯啟送祕書圖籍，勑弘正讎校。

時朝議遷都，朝士家在荊州者，皆不欲遷，唯弘正與僕射王裒言於元帝曰：「若束脩以上諸士大夫微見古今者，知帝王所都本無定處，無所與疑。至如黔首萬姓，若未見輿駕入建鄴，謂是列國諸王，未名天子。今宜赴百姓之心，從四海之望。」時荊、陝人士咸云王、周皆是東人，志願東下，恐非良計。弘正面折之曰：「若東人勸東，謂為非計，君等西人欲西，豈成良策？」元帝乃大笑之，竟不還都。

及江陵陷，弘正遁圍而出，歸於京師，敬帝以為大司馬王僧辯長史，行揚州事。太平元年，授侍中，領國子祭酒，遷太常卿、都官尚書。高祖受禪，授太子詹事。天嘉元年，遷侍中、國子祭酒，往長安迎高宗。三年，自周還，詔授金紫光祿大夫，加金章紫綬，領慈訓太僕。廢帝嗣位，領都官尚書，揔知五禮事。仍授太傅長史，加明威將軍。高宗即位，遷特進，重領國子祭酒，豫州大中正，加扶。太建五年，授尚書右僕射，祭酒、中正如故。尋勑侍東宮講論語、孝經。太子以弘正朝廷舊臣，德望素重，於是降情屈禮，橫經請益，有師資之敬焉。

弘正特善玄言，兼明釋典，雖碩學名僧，莫不請質疑滯。六年，卒于官，時年七十九。詔曰：「追遠襃德，抑有恒規。故尚書右僕射、領國子祭酒、豫州大中正弘正，識宇凝深，藝業通備，辭林義府，國老民宗，道映庠門，望高禮閣，卒然殂殞，朕用惻然。可贈侍中、中書監，喪事所須，量加資給。」便出臨哭。謚曰簡子。所著周易講疏十六卷，論語疏十一卷，莊子疏八卷，老子疏五卷，孝經疏兩卷，集二十卷，行于世。子墳，官至吏部郎。

弘正二弟：弘讓，弘直。弘讓性簡素，博學多通，天嘉初，以白衣領太常卿、光祿大夫，加金章紫綬。

弘直字思方，幼而聰敏。解褐梁太學博士，稍遷西中郎湘東王外兵記室參軍，與東海鮑泉、南陽宗懍、平原劉緩、沛郡劉瑴同掌書記。入為尚書儀曹郎。湘東王出鎮江、荊二州，累除錄事諮議參軍，帶柴桑、當陽二縣令。及梁元帝承制，授假節、英果將軍、世子長史。尋除智武將軍、衡陽內史。遷貞毅將軍、平南長史、長沙內史，行湘州府州事，湘濱縣侯，邑六百戶。歷邵陵、零陵太守、雲麾將軍、昌州刺史。王琳之舉兵也，弘直在湘州，琳敗，乃還朝。天嘉中，歷國子博士、廬陵王長史、尚書左丞、領羽林監、中散大夫、祕書監，掌國史。遷太常卿、光祿大夫，加金章紫綬。

太建七年，遇疾且卒，乃遺疏勑其家曰：「吾今年已來，筋力減耗，可謂衰矣，而好生之情，曾不自覺，唯務行樂，不知老之將至。今時制云及，將同朝露，七十餘年，頗經稱足，啟手告全，差無遺恨。氣絕已後，便買市中見材，材必須小形者，使易提挈。斂以時服，古人通制，但下見先人，必須備禮，可箸單衣裙衫故履。旣應侍養，宜備紛帨，或逢善友，又須香煙，棺內唯安白布手巾、麤香爐而已，其外一無所用。」卒于家，時年七十六。有集二十卷。子確。

確字士潛，美容儀，寬大有行檢，博涉經史，篤好玄言，世父弘正特所鍾愛。解褐梁太學博士、司徒祭酒、晉安王主簿。高祖受禪，除尚書殿中郎，累遷安成王限內記室。高宗即位，授東宮通事舍人，丁母憂，去職。及歐陽紇平，起為中書舍人，命於廣州慰勞，服闋，為太常卿。歷太子中庶子、尚書左丞、太子家令，以父憂去職。尋起為貞威將軍、吳令，確固辭不之官。至德元年，授太子左衛率、中書舍人，遷散騎常侍，加貞威將軍、信州南平王府長史，行揚州事。為政平允，稱為良吏。遷都官尚書。禎明初，遘疾，卒于官，時年五十九。詔贈散騎常侍、太常卿，官給喪事。

袁憲字德章，尚書左僕射樞之弟也。幼聰敏，好學，有雅量。梁武帝脩建庠序，別開五館，其一館在憲宅西，憲常招引諸生，與之談論，每有新議，出人意表，同輩咸嗟服焉。

大同八年，武帝撰孔子正言章句，詔下國學，宣制旨義。憲時年十四，被召為國子正言生，謁祭酒到溉，溉目而送之，愛其神彩。在學一歲，國子博士周弘正謂憲父君正曰：「賢子今茲欲策試不？」君正曰：「經義猶淺，未敢令試。」居數日，君正遣門下客岑文豪與憲候弘正，會弘正將登講坐，弟子畢集，乃延憲入室，授之麈尾，令憲樹義。時謝岐、何妥在坐，弘正謂曰：「二賢雖窮奧賾，得無憚此後生耶！」何、謝於是遞起義端，深極理致，憲與往復數番，酬對閑敏。弘正謂妥曰：「恣卿所問，勿以童稚相期。」時學眾滿堂，觀者重沓，而憲神色自若，辯論有餘。弘正請起數難，終不能屈，因告文豪曰：「卿還咨袁吳郡，此郎已堪見代為博士矣。」時生徒對策，多行賄賂，文豪請具束脩，君正曰：「我豈能用錢為兒買第耶？」學司銜之。及憲試，爭起劇難，憲隨問抗答，剖析如流。到溉顧憲曰：「袁君正其有後矣。」及君正將之吳郡，溉祖道於征虜亭，謂君正曰：「昨策生蕭敏孫、徐孝克，非不解義，至於風神器局，去賢子遠矣。」尋舉高第。以貴公子選尚南沙公主，即梁簡文之女也。

大同元年，釋褐祕書郎。太清二年，遷太子舍人。侯景寇逆，憲東之吳郡，尋丁父憂，哀毀過禮。敬帝承制，徵授尚書殿中郎。高祖作相，除司徒戶曹。永定元年，授中書侍郎，兼散騎常侍。與黃門侍郎王瑜使齊，數年不遣，天嘉初乃還。四年，詔復中書侍郎，直侍中省。太建元年，除給事黃門侍郎，仍知太常事。二年，轉尚書吏部侍郎，尋除散騎常侍，侍東宮。三年，遷御史中丞，領羽林監。時豫章王叔英不奉法度，逼取人馬，憲依事劾奏，叔英由是坐免黜，自是朝野皆嚴憚焉。

憲詳練朝章，尤明聽斷，至有獄情未盡而有司具法者，即伺閑暇，常為上言之，其所申理者甚眾。嘗陪醼承香閣，賓退之後，高宗留憲與衛尉樊俊徙席山亭，談宴終日。高宗目憲而謂俊曰「袁家故為有人」，其見重如此。

五年，入為侍中。六年，除吳郡太守，以父任固辭不拜，改授明威將軍、南康內史。九年，秩滿，除散騎常侍，兼吏部尚書，尋而為真。憲以久居清顯，累表自求解任。高宗曰：「諸人在職，屢有謗書。卿處事已多，可謂清白，別相甄錄，且勿致辭。」十三年，遷右僕射，參掌選事。先是憲長兄簡懿子為左僕射，至是憲為右僕射，臺省內目簡懿為大僕射，憲為小僕射，朝廷榮之。

及高宗不豫，憲與吏部尚書毛喜俱受顧命。始興王叔陵之肆逆也，憲指麾部分，預有力焉。後主被瘡病篤，執憲手曰：「我兒尚幼，後事委卿。」憲曰：「羣情喁喁，冀聖躬康復，後事之旨，未敢奉詔。」以功封建安縣伯，邑四百戶，領太子中庶子，餘竝如故。尋除侍中、信威將軍、太子詹事。

至德元年，太子加元服，二年，行釋奠之禮，憲於是表請解職，後主不許，給扶二人，進號雲麾將軍，置佐史。皇太子頗不率典訓，憲手表陳諫凡十條，皆援引古今，言辭切直，太子雖外示容納，而心無悛改。後主欲立寵姬張貴妃子始安王為嗣，嘗從容言之，吏部尚書蔡徵順旨稱賞，憲厲色折之曰：「皇太子國家儲嗣，億兆宅心。卿是何人，輕言廢立！」夏，竟廢太子為吳興王。後主知憲有規諫之事，歎曰「袁德章實骨鯁之臣」，即日詔為尚書僕射。

禎明三年，隋軍來伐，隋將賀若弼進燒宮城北掖門，宮衛皆散走，朝士稍各引去，惟憲衛侍左右。後主謂憲曰：「我從來待卿不先餘人，今日見卿，可謂歲寒知松柏後凋也。」後主遑遽將避匿，憲正色曰：「北兵之入，必無所犯，大事如此，陛下安之。臣願陛下正衣冠，御前殿，依梁武見侯景故事。」後主不從，因下榻馳去，憲從後堂景陽殿入，後主投下井中，憲拜哭而出。

京城陷，入于隋，隋授使持節、昌州諸軍事、開府儀同三司、昌州刺史。開皇十四年，詔授晉王府長史。十八年卒，時年七十。贈大將軍，安城郡公，謚曰簡。長子承家，仕隋至祕書丞、國子司業。

史臣曰：梁元帝稱士大夫中重汝南周弘正，信哉斯言也！觀其雅量標舉，尤善玄言，亦一代之國師矣。袁憲風格整峻，徇義履道。韓子稱為人臣委質，心無有二。憲弗渝終始，良可嘉焉。

## 陳書‧卷二十五 列傳第十九

裴忌　孫瑒

裴忌字無畏，河東聞喜人也。祖髦，梁中散大夫。父之平，倜儻有志略，召補文德主帥。梁普通中眾軍北伐，之平隨都督夏侯亶克定渦、潼，以功封費縣侯。會衡州部民相聚寇抄，詔以之平為假節、超武將軍、都督衡州五郡征討諸軍事。及之平至，即皆平殄，梁武帝甚嘉賞之。元帝承聖中，累遷散騎常侍、右衛將軍、晉陵太守。世祖即位，除光祿大夫，慈訓宮衛尉，竝不就，乃築山穿池，植以卉木，居處其中，有終焉之志。天康元年卒，贈仁威將軍、光祿大夫，謚曰僖子。

忌少聰敏，有識量，頗涉史傳，為當時所稱。解褐梁豫章王法曹參軍。侯景之亂，忌招集勇力，隨高祖征討，累功為寧遠將軍。及高祖誅王僧辯，僧辯弟僧智舉兵據吳郡，高祖遣黃他率眾攻之，僧智出兵於西昌門拒戰，他與相持，不能克。高祖謂忌曰：「三吳奧壤，舊稱饒沃，雖凶荒之餘，猶為殷盛，而今賊徒扇聚，天下搖心，非公無以定之，宜善思其策。」忌乃勒部下精兵，輕行倍道，自錢塘直趣吳郡，夜至城下，鼓譟薄之。僧智疑大軍至，輕舟奔杜龕，忌入據其郡。高祖嘉之，表授吳郡太守。

高祖受禪，徵為左衛將軍。天嘉初，出為持節、南康內史。時義安太守張紹賓據郡反，世祖以忌為持節、都督嶺北諸軍事，率眾討平之。還除散騎常侍、司徒左長史。五年，授雲麾將軍、衛尉卿，封東興縣侯，邑六百戶。

及華皎稱兵上流，高宗時為錄尚書輔政，盡命眾軍出討，委忌揔知中外城防諸軍事。及皎平，高宗即位，太建元年，授東陽太守，改封樂安縣侯，邑一千戶。四年，入為太府卿。五年，轉都官尚書。

吳明徹督眾軍北伐，詔忌以本官監明徹軍。淮南平，授軍師將軍、豫州刺史。忌善於綏撫，甚得民和。改授使持節、都督譙州諸軍事、譙州刺史。未及之官，會明徹受詔進討彭、汴，以忌為都督，與明徹掎角俱進。呂梁軍敗，陷于周，周授上開府。隋開皇十四年卒於長安，時年七十三。

孫瑒字德璉，吳郡吳人也。祖文惠，齊越騎校尉、清遠太守。父循道，梁中散大夫，以雅素知名。

瑒少倜儻，好謀略，博涉經史，尤便書翰。起家梁輕車臨川嗣王行參軍，累遷為安西邵陵王水曹中兵參軍事。王出鎮郢州，瑒盡室隨府，甚被賞遇。太清之難，授假節、宣猛將軍、軍主。王僧辯之討侯景也，王琳為前軍，琳與瑒同門，乃表薦為戎昭將軍、宜都太守，仍從僧辯救徐文盛於武昌。會郢州陷，乃留軍鎮巴陵，脩戰守之備。俄而侯景兵至，日夜攻圍，瑒督所部兵悉力拒戰，賊眾奔退。瑒從大軍沿流而下，及克姑熟，瑒力戰有功，除員外散騎常侍，封富陽縣侯，邑一千戶。尋授假節、雄信將軍、衡陽內史，未及之官，仍遷衡州平南府司馬。破黃洞蠻賊有功，除東莞太守，行廣州刺史。尋除智武將軍，監湘州事。敬帝嗣位，授持節、仁威將軍、巴州刺史。

高祖受禪，王琳立梁永嘉王蕭莊於郢州，徵瑒為太府卿，加通直散騎常侍。及王琳入寇，以瑒為使持節、散騎常侍、都督郢荊巴武湘五州諸軍事、安西將軍、郢州刺史，揔留府之任。周遣大將史寧率眾四萬，乘虛奄至，瑒助防張世貴舉外城以應之，所失軍民男女三千餘口。周軍又起土山高梯，日夜攻逼，因風縱火，燒其內城南面五十餘樓。時瑒兵不滿千人，乘城拒守，瑒親自撫巡，行酒賦食，士卒皆為之用命。周人苦攻不能克，乃矯授瑒柱國、郢州刺史，封萬戶郡公。瑒偽許以緩之，而潛修戰具，樓雉器械，一朝嚴設，周人甚憚焉。及聞大軍敗王琳，乘勝而進，周兵乃解。瑒於是盡有中流之地，集其將士而謂之曰：「吾與王公陳力協義，同獎梁室，亦已勤矣。今時事如此，天可違乎！」遂遣使奉表詣闕。

天嘉元年，授使持節、散騎常侍、安南將軍、湘州刺史，封定襄縣侯，邑一千戶。瑒懷不自安，乃固請入朝，徵為散騎常侍、中領軍。未拜，而世祖從容謂瑒曰：「昔朱買臣願為本郡，卿豈有意乎？」仍改授持節、安東將軍、吳郡太守，給鼓吹一部。及將之鎮，乘輿幸近畿餞送，鄉里榮之。秩滿，徵拜散騎常侍、中護軍，鼓吹如故。留異之反東陽，詔瑒督舟師進討。異平，遷鎮右將軍，常侍、鼓吹竝如故。頃之，出為使持節、安東將軍、建安太守。光大中，以公事免，尋起為通直散騎常侍。

高宗即位，以瑒功名素箸，深委任焉。太建四年，授都督荊信二州諸軍事、安西將軍、荊州刺史，出鎮公安。瑒增脩城池，懷服邊遠，為隣境所憚。居職六年，又以事免，更為通直散騎常侍。及吳明徹軍敗呂梁，授使持節、督緣江水陸諸軍事、鎮西將軍，給鼓吹一部。尋授散騎常侍、都督荊郢巴武湘五州諸軍事、郢州刺史，持節、將軍、鼓吹竝如故。十二年，坐壃埸交通抵罪。

後主嗣位，復除通直散騎常侍，兼起部尚書。尋除中護軍，復爵邑，入為度支尚書，領步兵校尉。俄加散騎常侍，遷侍中、祠部尚書。後主頻幸其第，及箸詩賦述勳德之美，展君臣之意焉。又為五兵尚書，領右軍將軍，侍中如故。以年老累乞骸骨，優詔不許。禎明元年卒官，時年七十二。後主臨哭盡哀，贈護軍將軍，侍中如故，給鼓吹一部，朝服一具，衣一襲，喪事量加資給，謚曰桓子。

瑒事親以孝聞，於諸弟甚篤睦。性通泰，有財物散之親友。其自居處頗失於奢豪，庭院穿築，極林泉之致，歌鍾舞女，當世罕儔，賓客填門，軒蓋不絕。及出鎮郢州，乃合十餘船為大舫，於中立亭池，植荷芰，每良辰美景，賓僚竝集，泛長江而置酒，亦一時之勝賞焉。常於山齋設講肆，集玄儒之士，冬夏資奉，為學者所稱。而處己率易，不以名位驕物。時興皇寺朗法師該通釋典，瑒每造講筵，時有抗論，法侶莫不傾心。又巧思過人，為起部尚書，軍國器械，多所創立。有鑒識，男女婚姻，皆擇素貴。及卒，尚書令江揔為其誌銘，後主又題銘後四十字，遣左民尚書蔡徵宣敕就宅鐫之。其詞曰：「秋風動竹，煙水驚波。幾人樵徑，何處山阿？今時日月，宿昔綺羅。天長路遠，地久雲多。功臣未勒，此意如何？」時論以為榮。

瑒二十一子，咸有父風。世子讓，早卒。第二子訓，頗知名，歷臨湘令，直閤將軍、高唐太守。陳亡入隋。

史臣曰：在梁之季，寇賊寔繁，高祖建義杖旗，將寧區夏，裴忌早識攀附，每預戎麾，摧鋒却敵，立功者數矣。孫瑒有文武幹略、見知時主，及行軍用兵，師司馬之法，至於戰勝攻取，屢箸勳庸，加以好施接物，士咸慕向。然性不循恒，頻以罪免，蓋亦陳湯之徒焉。

## 陳書‧卷二十六 列傳第二十

徐陵子儉　弟孝克

徐陵字孝穆，東海郯人也。祖超之，齊鬱林太守，梁員外散騎常侍。父摛，梁戎昭將軍、太子左衛率，贈侍中、太子詹事，謚貞子。母臧氏，甞夢五色雲化而為鳳，集左肩上，已而誕陵焉。時寶誌上人者，世稱其有道，陵年數歲，家人攜以候之，寶誌手摩其頂，曰「天上石麒麟也。」光宅惠雲法師每嗟陵早成就，謂之顏回。八歲，能屬文。十二，通莊老義。旣長，博涉史籍，縱橫有口辯。

梁普通二年，晉安王為平西將軍、寧蠻校尉，父摛為王諮議，王又引陵參寧蠻府軍事。中大通三年，王立為皇太子，東宮置學士，陵充其選。稍遷尚書度支郎。出為上虞令，御史中丞劉孝儀與陵先有隙，風聞劾陵在縣贓汙，因坐免。久之，起為南平王府行參軍，遷通直散騎侍郎。梁簡文在東宮撰長春殿義記，使陵為序。又令於少傅府述所製莊子義。尋遷鎮西湘東王中記室參軍。

太清二年，兼通直散騎常侍。使魏，魏人授館宴賓。是日甚熱，其主客魏收嘲陵曰：「今日之熱，當由徐常侍來。」陵即答曰：「昔王肅至此，為魏始制禮儀；今我來聘，使卿復知寒暑。」收大慙。

及侯景寇京師，陵父摛先在圍城之內，陵不奉家信，便蔬食布衣，若居憂恤。會齊受魏禪，梁元帝承制於江陵，復通使於齊。陵累求復命，終拘留不遣，陵乃致書於僕射楊遵彥曰：

夫一言所感，凝暉照於魯陽，一志冥通，飛泉涌於疏勒，況復元首康哉，股肱良哉，隣國相聞，風教相期者也？天道窮剥，鍾亂本朝，情計馳惶，公私哽懼，而骸骨之請徒淹歲寒，顛沛之祈空盈卷軸，是所不圖也，非所仰望也。

執事不聞之乎！昔分鼇命鳸之世，觀河拜洛之年，則有日鳥流災，風禽騁暴，天傾西北，地𡙇東南，盛旱坼三川，長波含五嶽。我大梁應金圖而有亢，纂玉鏡而猶屯。何則？聖人不能為時，斯固窮通之恒理也。至如荊州刺史湘東王，機神之本，無寄名言，陶鑄之餘，猶為堯、舜，雖復六代之舞，陳於揔章，九州之歌，登於司樂，虞夔拊石，晉曠調鍾，未足頌此英聲，無以宣其盛德者也。若使郊禋楚翼，寧非祀夏之君，戡定艱難，便是匡周之霸，豈徒豳王徙雍，朞月為都，姚帝遷河，周年成邑。方今越常藐藐，馴雉北飛，肅眘茫茫，風牛南偃，吾君之子，含識知歸，而答旨云何所投身，斯其未喻一也。

又晉熈等郡，皆入貴朝，去我尋陽，經塗何幾。至於鐺鐺曉漏，的的宵烽，隔漵浦而相聞，臨高臺而可望。泉流寶盌，遙憶湓城，峰號香鑪，依然廬嶽。日者鄱陽嗣王治兵匯派，屯戍淪波，朝夕牋書，春秋方物，吾無從以躡屩，彼何路而齊鑣。豈其然乎？斯不然矣。又近者邵陵王通和此國，郢中上客雲聚魏都，鄴下名卿風馳江浦，豈盧龍之徑於彼新開，銅駝之街於我長閉？何彼途甚易，非勞於五丁，我路為難，如登於九折？地不私載，何其爽歟？而答旨云還路無從，斯所未喻二也。

晉熈、廬江，義陽、安陸，皆云款附，非復危邦，計彼中途，便當靜晏。自斯以北，桴鼓不鳴，自此以南，封疆未壹。如其境外，脫殞輕軀，幸非邊吏之羞，何在匹夫之命。又此賓遊，通無貨殖，忝非韓起聘鄭私買玉環，吳札過徐躬要寶劒。由來宴錫，凡厥囊裝，行役淹留，皆已虛罄，散有限之微財，供無期之久客，斯可知矣。且據圖刎首，愚者不為，運斧全身，庸流所鑒。何則？生輕一髮，自重千鈞，不以賈盜明矣。骨肉不任充鼎俎，皮毛不足入貨財，盜有道焉，吾無憂矣。又公家遣使，脫有資須，本朝非隆平之時，遊客豈皇華之勢。輕裝獨宿，非勞聚𣝔之儀，微騎閒行，寧望輶軒之禮。歸人將從，私具驢騾，緣道亭郵，唯希蔬粟。若曰留之無煩於執事，遣之有費於官司，或以顛沛為言，或云資裝可懼，固非通論，皆是外篇。斯所未喻三也。

又若以吾徒應還侯景，侯景凶逆，殲我國家，天下含靈，人懷憤厲，旣不獲投身社稷，衛難乘輿，四冢磔蚩尤，千刀剸王莽，安所謂俛首頓膝，歸奉寇讎，珮弭腰鞬，為其皂隸？日者通和，方敦曩睦，凶人狙詐，遂駭狼心，頗疑宋萬之誅，彌懼荀罃之請，所以奔蹄勁角，專恣憑陵，凡我行人，偏膺讎憾。政復葅䈥醢骨，抽舌探肝，於彼凶情，猶當未雪，海內之所知也，君侯之所具焉。又聞本朝公主，都人士女，風行雨散，東播西流，京邑丘墟，姦蓬蕭瑟，偃師還望，咸為草萊，霸陵回首，俱沾霜露，此又君之所知也。彼以何義，爭免寇讎？我以何親，爭歸委質？昔鉅平貴將，懸重於陸公，叔向名流，深知於鬷篾。吾雖不敏，常慕前脩，不圖明庶有懷，翻其以此量物。昔魏氏將亡，羣凶挺爭，諸賢戮力，想得其朋。為葛榮之黨邪？為邢杲之徒邪？如曰不然，斯所未喻四也。

假使吾徒還為凶黨，侯景生於趙代，家自幽恒，居則台司，行為連率，山川形勢，軍國彝章，不勞請箸為籌，便當屈指能筭。景以逋逃小醜，羊豕同羣，身寓江皐，家留河朔，舂舂井井，如鬼如神。其不然乎？抑又君之所知也。且夫宮闈祕事，竝若雲霄，英俊訏謨，寧非帷幄，或陽驚以定策，或焚藁而奏書，朝廷之士，猶難參預，羇旅之人，何階耳目。至於禮樂沿革，刑政寬猛，則謳歌已遠，萬舞成風，不知手之舞之足之蹈之也。安在搖其牙齒，為閒諜者哉？若謂復命西朝，終奔東虜，雖齊、梁有隔，尉候奚殊？豈以河曲之難浮，而曰江關之可濟？河橋馬度，寧非宋典之姦？關路雞鳴，皆曰田文之客。何其通蔽，乃爾相妨？斯所未喻五也。

又兵交使在，雖箸前經，儻同徇僕之尤，追肆寒山之怒，則凡諸元帥，竝釋縲囚，爰及偏裨，同無翦馘。乃至鍾儀見赦，朋笑遵途，襄老蒙歸，虞哥引路。吾等張旜拭玉，脩好尋盟，涉泗之與浮河，郊勞至于贈賄，公恩旣被，賓敬無違，今者何𠌤，翻蒙貶責？若以此為言，斯所未喻六也。

若曰祅氛永久，喪亂悠然，哀我奔波，存其形魄，固已銘茲厚德，戴此洪恩，譬渤澥而俱深，方嵩華而猶重。但山梁飲啄，非有意於籠樊，江海飛浮，本無情於鍾鼓。況吾等營魂已謝，餘息空留，悲默為生，何能支久，是則雖蒙養護，更夭天年。若以此為言，斯所未喻七也。

若云逆竪殲夷，當聽反命，高軒繼路，飛蓋相隨，未解其言，何能善謔？夫屯亨治亂，豈有意於前期。謝常侍今年五十有一，吾今年四十有四，介已知命，賓又杖鄉，計彼侯生，肩隨而已。豈銀臺之要，彼未從師，金竈之方，吾知其決，政恐南陽菊水，竟不延齡，東海桑田，無由可望。若以此為言，斯所未喻八也。

足下清襟勝託，書囿文林，凡自洪荒，終乎幽、厲，如吾今日，寧有其人，爰至春秋，微宜商略。夫宗姬殄墜，霸道昏凶，或執政之多門，或陪臣之敘德，故臧孫有禮，翻囚與國之賓，周伯無𠌤，空怒天王之使，遷箕卿於兩館，縶驥子於三年。斯匪貪亂之風邪？寧當今之高例也？至於雙崤且帝，四海爭雄，或構趙而侵燕，或連韓而謀魏，身求盟於楚殿，躬奪璧於秦庭，輸寶鼎以託齊王，馳安車而誘梁客。其外膏脣販舌，分路揚鑣，無罪無辜，如兄如弟。逮乎中陽受命，天下同規，巡省諸華，無聞幽辱。及三方之霸也，孫甘言以嫵媚，曹屈詐以羈縻，旍軫歲到於句吳，冠蓋年馳於庸蜀，則客嘲殊險，賓戲已深，共盡遊談，誰云猜忤。若使搜求故實，脫有前蹤，恐是叔世之姦謀，而非為邦之勝略也。

抑又聞之，雲師火帝，澆淳乃異其風，龍躍麟驚，王霸雖殊其道，莫不崇君親以銘物，敦敬養以治民，預有邦司，曾無隆替。吾奉違溫凊，仍屬亂離，寇虜猖狂，公私播越。蕭軒靡御，王舫誰持？瞻望鄉關，何心天地？自非生憑廩竹，源出空桑，行路含情，猶其相愍。常謂擇官而仕，非曰孝家，擇事而趨，非云忠國。況乎欽承有道，驂駕前王，郎吏明經，鴟鳶知禮，巡省方化，咸問高年，東序西膠，皆尊耆耋。吾以圭璋玉帛，通聘來朝，屬世道之屯期，鍾生民之否運，兼年累載，無申元直之祈，銜泣吞聲，長對公閭之怒，情禮之訴，將同逆鱗，忠孝之言，皆應齚舌，是所不圖也，非所仰望也。

且天倫之愛，何得忘懷？妻子之情，誰能無累？夫以清河公主之貴，餘姚書佐之家，莫限高卑，皆被驅略。自東南醜虜，抄販饑民，臺署郎官，俱餒墻壁，況吾生離死別，多歷暄寒，孀室嬰兒，何可言念。如得身還鄉土，躬自推求，猶冀提攜，俱免凶虐。

夫四聰不達，華陽君所謂亂臣，百姓無冤，孫叔敖稱為良相。足下高才重譽，參贊經綸，非豹非貔，聞詩聞禮，而中朝大議，曾未矜論，清禁嘉謀，安能相及，諤諤非周舍，容容類胡廣，何其無諍臣哉？歲月如流，平生何幾，晨看旅雁，心赴江淮，昏望牽牛，情馳揚越，朝千悲而掩泣，夜萬緒而回腸，不自知其為生，不自知其為死也。足下素挺詞鋒，兼長理窟，匡丞相解頤之說，樂令君清耳之談，向所諮疑，誰能曉喻。若鄙言為謬，來旨必通，分請灰釘，甘從斧鑊，何但規規默默，齰舌低頭而已哉。若一理存焉，猶希矜眷，何必期令我等必死齊都，足趙魏之黃塵，加幽并之片骨，遂使東平拱樹，長懷向漢之悲，西洛孤墳，恒表思鄉之夢。干祈以屢，哽慟增深。

遵彥竟不報書。及江陵陷，齊送貞陽侯蕭淵明為梁嗣，乃遣陵隨還。太尉王僧辯初拒境不納，淵明往復致書，皆陵詞也。及淵明之入，僧辯得陵大喜，接待饋遺，其禮甚優。以陵為尚書吏部郎，掌詔誥。其年高祖率兵誅僧辯，仍進討韋載。時任約、徐嗣徽乘虛襲石頭，陵感僧辯舊恩，乃往赴約。及約等平，高祖釋陵不問。尋以為貞威將軍、尚書左丞。

紹泰二年，又使于齊，還除給事黃門侍郎、祕書監。高祖受禪，加散騎常侍，左丞如故。天嘉初，除太府卿。四年，遷五兵尚書，領大箸作。六年，除散騎常侍、御史中丞。時安成王頊為司空，以帝弟之尊，勢傾朝野。直兵鮑僧叡假王威權，抑塞辭訟，大臣莫敢言者。陵聞之，乃為奏彈，導從南臺官屬，引奏案而入。世祖見陵服章嚴肅，若不可犯，為斂容正坐。陵進讀奏版時，安成王殿上侍立，仰視世祖，流汗失色。陵遣殿中御史引王下殿，遂劾免侍中、中書監。自此朝廷肅然。

天康元年，遷吏部尚書，領大箸作。陵以梁末以來，選授多失其所，於是提舉綱維，綜覈名實。時有冒進求官，諠競不已者，陵乃為書宣示曰：「自古吏部尚書者，品藻人倫，簡其才能，尋其門胄，逐其大小，量其官爵。梁元帝承侯景之凶荒，王太尉接荊州之禍敗，爾時喪亂，無復典章，故使官方窮此紛雜。永定之時，聖朝草創，干戈未息，亦無條序。府庫空虛，賞賜懸乏，白銀難得，黃札易營，權以官階，代於錢絹，義存撫接，無計多少，致令員外、常侍，路上比肩，諮議、參軍，市中無數，豈是朝章，應其如此？今衣冠禮樂，日富年華，何可猶作舊意，非理望也。所見諸君，多踰本分，猶言大屈，未喻高懷。若問梁朝朱領軍异亦為卿相，此不踰其本分邪？此是天子所拔，非關選序。梁武帝云『世間人言有目色，我特不目色范悌』。宋文帝亦云『人世豈無運命，每有好官缺，輒憶羊玄保。』此則清階顯職，不由選也。秦有車府令趙高直至丞相，漢有高廟令田千秋亦為丞相，此復可為例邪？旣忝衡流，應須粉墨。所望諸賢，深明鄙意。」自是眾咸服焉，時論比之毛玠。

廢帝即位，高宗入輔，謀黜異志者，引陵預其議。高宗纂曆，封建昌縣侯，邑五百戶。太建元年，除尚書右僕射。三年，遷尚書左僕射，陵抗表推周弘正、王勱等，高宗召陵入內殿，曰：「卿何為固辭此職而舉人乎？」陵曰：「周弘正從陛下西還，舊藩長史，王勱太平相府長史，張種帝鄉賢戚，若選賢與舊，臣宜居後。」固辭累日，高宗苦屬之，陵乃奉詔。

及朝議北伐，高宗曰：「朕意已決，卿可舉元帥。」眾議咸以中權將軍淳于量位重，共署推之。陵獨曰：「不然。吳明徹家在淮左，悉彼風俗，將略人才，當今亦無過者。」於是爭論累日不能決。都官尚書裴忌曰：「臣同徐僕射。」陵應聲曰：「非但明徹良將，裴忌即良副也。」是日，詔明徹為大都督，令忌監軍事，遂克淮南數十州之地。高宗因置酒，舉杯屬陵曰：「賞卿知人。」陵避席對曰：「定策出自聖衷，非臣之力也。」其年加侍中，餘竝如故。七年，領國子祭酒、南徐州大中正。以公事免侍中、僕射。尋加侍中，給扶，又除領軍將軍。八年，加翊右將軍、太子詹事，置佐史。俄遷右光祿大夫，餘竝如故。十年，重為領軍將軍。尋遷安右將軍、丹陽尹。十三年，為中書監，領太子詹事，給鼓吹一部，侍中、將軍、右光祿、中正如故。陵以年老累表求致仕，高宗亦優之，乃詔將作為造大齋，令陵就第攝事。

後主即位，遷左光祿大夫、太子少傅，餘如故。至德元年卒，時年七十七。詔曰：「慎終有典，抑乃舊章，令德可甄，諒宜追遠。侍中、安右將軍、左光祿大夫、太子少傅、南徐州大中正、建昌縣開國侯陵，弱齡學尚，登朝秀穎，業高名輩，文曰詞宗。朕近歲承華，特相引狎，雖多臥疾，方期克壯，奄然殞逝，震悼于懷。可贈鎮右將軍、特進，其侍中、左光祿、鼓吹、侯如故，并出舉哀，喪事所須，量加資給。諡曰章。」

陵器局深遠，容止可觀，性又清簡，無所營樹，祿俸與親族共之。太建中，食建昌邑，邑戶送米至于水次，陵親戚有貧匱者，皆令取之，數日便盡，陵家尋致乏絕。府僚怪而問其故。陵云：「我有車牛衣裳可賣，餘家有可賣不？」其周給如此。少而崇信釋教，經論多所精解。後主在東宮，令陵講大品經，義學名僧，自遠雲集，每講筵商較，四座莫能與抗。目有青睛，時人以為聰惠之相也。自有陳創業，文檄軍書及禪授詔策，皆陵所製，而九錫尤美。為一代文宗，亦不以此矜物，未嘗詆訶作者。其於後進之徒，接引無倦。世祖、高宗之世，國家有大手筆，皆陵草之。其文頗變舊體，緝裁巧密，多有新意。每一文出手，好事者已傳寫成誦，遂被之華夷，家藏其本。後逢喪亂，多散失，存者三十卷。有四子：儉，份，儀，僔。

儉一名眾。幼而脩立，勤學有志操，汝南周弘正重其為人，妻以女。梁太清初，起家豫章王府行參軍。侯景亂，陵使魏未反，儉時年二十一，攜老幼避于江陵，梁元帝聞其名，召為尚書金部郎中。嘗侍宴賦詩，元帝歎賞曰「徐氏之子，復有文矣」。江陵陷，復還於京師。永定初，為太子洗馬，遷鎮東從事中郎。天嘉三年，遷中書侍郎。

太建初，廣州刺史歐陽紇舉兵反，高宗令儉持節喻旨。紇初見儉，盛列仗衛，言辭不恭，儉曰：「呂嘉之事，誠當已遠，將軍獨不見周迪、陳寶應乎？轉禍為福，未為晚也。」紇默然不答，懼儉沮其眾，不許入城，置儉於孤園寺，遣人守衛，累旬不得還。紇嘗出見儉，儉謂之曰：「將軍業已舉事，儉須還報天子，儉之性命雖在將軍，將軍成敗不在於儉，幸不見留。」紇於是乃遣儉從閒道馳還。高宗乃命章昭達率眾討紇，仍以儉悉其形勢，勑儉監昭達軍。紇平，高宗嘉之，賜奴婢十人，米五百斛，除鎮北鄱陽王諮議參軍，兼中書舍人。累遷國子博士、大匠卿，餘竝如故。尋遷黃門侍郎，轉太子中庶子，加通直散騎常侍，兼尚書左丞，以公事免。尋起為中衛始興王限外諮議參軍，兼中書舍人。又為太子中庶子，遷貞威將軍、太子左衛率，舍人如故。

後主立，授和戎將軍、宣惠晉熙王長史，行丹陽郡國事。俄以父憂去職。尋起為和戎將軍，累遷尋陽內史，為政嚴明，盜賊靜息。遷散騎常侍，襲封建昌侯，入為御史中丞。儉性公平，無所阿附，尚書令江揔望重一時，亦為儉所糾劾，後主深委任焉。又領右軍。禎明二年卒。

份少有父風，年九歲，為夢賦，陵見之，謂所親曰「吾幼屬文，亦不加此」。解褐為祕書郎，轉太子舍人。累遷豫章王主簿、太子洗馬。出為海鹽令，甚有治績。秩滿，入為太子洗馬。

份性孝悌，陵嘗遇疾，甚篤，份燒香泣涕，跪誦孝經，晝夜不息，如此者三日，陵疾豁然而愈，親戚皆謂份孝感所致。太建二年卒，時年二十二。

儀少聰警，以周易生舉高第為祕書郎，出為烏傷令。禎明初，遷尚書殿中郎，尋兼東宮學士。陳亡入隋。開皇九年，隱于錢塘之赭山，煬帝召為學士，尋除箸作郎。大業四年卒。

孝克，陵之第三弟也。少為周易生，有口辯，能談玄理。旣長，遍通五經，博覽史籍，亦善屬文，而文不逮義。梁太清初，起家為太學博士。

性至孝，遭父憂，殆不勝喪，事所生母陳氏，盡就養之道。梁末，侯景寇亂，京邑大飢，餓死者十八九。孝克養母，饘粥不能給，妻東莞臧氏，領軍將軍臧盾之女也，甚有容色，孝克乃謂之曰：「今飢荒如此，供養交闕，欲嫁卿與富人，望彼此俱濟，於卿意如何？」臧氏弗之許也。時有孔景行者，為侯景將，富於財，孝克密因媒者陳意，景行多從左右，逼而迎之，臧涕泣而去，所得穀帛，悉以供養。孝克又剃髮為沙門，改名法整，兼乞食以充給焉。臧氏亦深念舊恩，數私致饋餉，故不乏絕。後景行戰死，臧伺孝克於途中，累日乃見，謂孝克曰：「往日之事，非為相負，今旣得脫，當歸供養。」孝克默然無答。於是歸俗，更為夫妻。

後東遊，居于錢塘之佳義里，與諸僧討論釋典，遂通三論。每日二時講，旦講佛經，晚講禮傳，道俗受業者數百人。天嘉中，除剡令，非其好也，尋復去職。太建四年，徵為祕書丞，不就，乃蔬食長齋，持菩薩戒，晝夜講誦法華經，高宗甚嘉其操行。

六年，除國子博士，遷通直散騎常侍，兼國子祭酒，尋為真。孝克每侍宴，無所食噉，至席散，當其前膳羞損減，高宗密記以問中書舍人管斌，斌不能對。自是斌以意伺之，見孝克取珍果內紳帶中，斌當時莫識其意，後更尋訪，方知還以遺母。斌以實啟，高宗嗟歎良久，乃勑所司，自今宴享，孝克前饌，竝遣將還，以餉其母，時論美之。

至德中，皇太子入學釋奠，百司陪列，孝克發孝經題，後主詔皇太子北面致敬。

禎明元年，入為都官尚書。自晉以來，尚書官僚皆攜家屬居省。省在臺城內下舍門，中有閣道，東西跨路，通于朝堂。其第一即都官之省，西抵閣道，年代久遠，多有鬼怪，每昏夜之際，無故有聲光，或見人箸衣冠從井中出，須臾復沒，或門閤自然開閉。居省者多死亡，尚書周確卒於此省，孝克代確，便即居之，經涉兩載，妖變皆息，時人咸以為貞正所致。

孝克性清素而好施惠，故不免飢寒，後主勑以石頭津稅給之，孝克悉用設齋寫經，隨得隨盡。二年，為散騎常侍，侍東宮。陳亡，隨例入關。家道壁立，所生母患，欲粳米為粥，不能常辦。母亡之後，孝克遂常噉麥，有遺粳米者，孝克對而悲泣，終身不復食之焉。

開皇十年，長安疾疫，隋文帝聞其名行，召令於尚書都堂講金剛般若經。尋授國子博士。後侍東宮講禮傳。

十九年以疾卒，時年七十三。臨終，正坐念佛，室內有非常異香氣，隣里皆驚異之。子萬載，仕至晉安王功曹史、太子洗馬。

史臣曰：徐孝穆挺五行之秀，稟天地之靈，聰明特達，籠罩今古。及締構興王，遭逢泰運，位隆朝宰，獻替謀猷，蓋亮直存矣。孝克砥身厲行，養親逾禮，亦參、閔之志歟。

## 陳書‧卷二十七 列傳第二十一

江揔　姚察

江揔字揔持，濟陽考城人也，晉散騎常侍統之十世孫。五世祖湛，宋左光祿大夫、開府儀同三司，忠簡公。祖蒨，梁光祿大夫，有名當代。父紑，本州迎主簿，少居父憂，以毀卒，在梁書孝行傳。

揔七歲而孤，依于外氏。幼聰敏，有至性。舅吳平光侯蕭勱，名重當時，特所鍾愛，嘗謂揔曰：「爾操行殊異，神采英拔，後之知名，當出吾右。」及長，篤學有辭采，家傳賜書數千卷，揔晝夜尋讀，未嘗輟手。年十八，解褐宣惠武陵王府法曹參軍。中權將軍、丹陽尹何敬容開府，置佐史，竝以貴胄充之，仍除敬容府主簿。遷尚書殿中郎。梁武帝撰正言始畢，製述懷詩，揔預同此作，帝覽揔詩，深降嗟賞。仍轉侍郎。尚書僕射范陽張纘，度支尚書琅邪王筠，都官尚書南陽劉之遴，竝高才碩學，揔時年少有名，纘等雅相推重，為忘年友會。之遴嘗酬揔詩，其略曰：「上位居崇禮，寺署隣栖息。忌聞曉騶唱，每畏晨光赩。高談意未窮，晤對賞無極。探急共遨遊，休沐忘退食。曷用銷鄙吝，枉趾覯顏色。下上數千載，揚搉吐胸臆。」其為通人所欽挹如此。遷太子洗馬，又出為臨安令，還為中軍宣城王府限內錄事參軍，轉太子中舍人。

及魏國通好，勑以揔及徐陵攝官報聘，揔以疾不行，侯景寇京都，詔以揔權兼太常卿，守小廟。臺城陷，揔避難崎嶇，累年至會稽郡，憩於龍華寺，乃製修心賦，略序時事。其辭曰：

太清四年秋七月，避地于會稽龍華寺。此伽藍者，余六世祖宋尚書右僕射州陵侯元嘉二十四年之所構也。侯之王父晉護軍將軍虨，昔莅此邦，卜居山陰都陽里，貽厥子孫，有終焉之志。寺域則宅之舊基，左江右湖，面山背壑，東西連跨，南北紆縈，聊與苦節名僧，同銷日用，曉脩經戒，夕覽圖書，寢處風雲，憑棲水月。不意華戎莫辨，朝市傾淪，以此傷情，情可知矣。啜泣濡翰，豈攄鬱結，庶後生君子，憫余此槩焉。

嘉南斗之分次，肇東越之靈祕，表檜風於韓什，箸鎮山於周記，蘊大禹之金書，鐫暴秦之石字，太史來而探穴，鍾離去而開笥，信竹箭之為珍，何珷玞之罕值。奉盛德之鴻祀，寓安禪之古寺，寔豫章之舊圃，成黃金之勝地。遂寂默之幽心，若鏡中而遠尋，面曾阜之超忽，迩平湖之迥深。山條偃蹇，水葉侵淫，挂猿朝落，飢鼯夜吟。果叢藥苑，桃蹊橘林，梢雲拂日，結暗生陰。保自然之雅趣，鄙人閒之荒雜，望島嶼之邅回，靣江源之重沓，泛流月之夜迥，曳光煙之曉匝。風引蜩而嘶譟，雨鳴林而脩䬃，鳥稍狎而知來，雲無情而自合。

爾迺野開靈塔，地築禪居，喜園迢遰，樂樹扶疏。經行籍草，宴坐臨渠，持戒振錫，度影甘蔬，堅固之林可喻，寂滅之場蹔如。異曲終而悲起，非木落而悲始，豈降志而辱身，不露才而揚己。鍾風雨之如晦，倦雞鳴之聒耳，幸避地而高棲，憑調御之遺旨。折四辯之微言，悟三乘之妙理，遣十纏之繫縛，袪五惑之塵滓，久遺榮於勢利，庶忘累於妻子，感意氣於疇日，寄知音於來祀，何遠客之可悲，知自憐其何已。

揔第九舅蕭勃先據廣州，揔又自會稽往依焉。梁元帝平侯景，徵揔為明威將軍、始興內史，以郡秩米八百斛給揔行裝。會江陵陷，遂不行，揔自此流寓嶺南積歲。天嘉四年，以中書侍郎徵還朝，直侍中省。累遷司徒右長史，掌東宮管記，給事黃門侍郎，領南徐州大中正。授太子中庶子、通直散騎常侍，東宮、中正如故。遷左民尚書，轉太子詹事，中正如故。以與太子為長夜之飲，養良娣陳氏為女，太子微行揔舍，上怒免之。尋為侍中，領左驍騎將軍。復為左民尚書，領左軍將軍，未拜，又以公事免。尋起為散騎常侍、明烈將軍、司徒左長史，遷太常卿。

後主即位，除祠部尚書，又領左驍騎將軍，參掌選事。轉散騎常侍、吏部尚書。尋遷尚書僕射，參掌如故。至德四年，加宣惠將軍，量置佐史。尋授尚書令，給鼓吹一部，加扶，餘竝如故。策曰：「於戲，夫文昌政本，司會治經，韋彪謂之樞機，李固方之斗極。況其五曹斯綜，百揆是諧，同冢宰之司，專臺閣之任。惟爾道業標峻，寓量弘深，勝範清規，風流以為准的，辭宗學府，衣冠以為領袖。故能師長六官，具瞻允塞，明府八座，儀形載遠，其端朝握揆，朕所望焉。往欽哉，懋建爾徽猷，亮采我邦國，可不慎歟！」禎明二年，進號中權將軍。京城陷，入隋，為上開府。開皇十四年，卒於江都，時年七十六。

揔甞自敘，其略曰：

歷升清顯，備位朝列，不邀世利，不涉權幸。甞撫躬仰天太息曰，莊青翟位至丞相，無迹可紀；趙元叔為上計吏，光乎列傳。官陳以來，未甞逢迎一物，干預一事。悠悠風塵，流俗之士，頗致怨憎，榮枯寵辱，不以介意。太建之世，權移羣小，諂嫉作威，屢被摧黜，柰何命也。後主昔在東朝，留意文藝，夙荷昭晉，恩紀契闊。嗣位之日，時寄謬隆，儀形天府，釐正庶績，八法六典，無所不統。昔晉武帝策荀公曾曰「周之冢宰，今之尚書令也」。況復才未半古，尸素若茲。晉太尉陸玩云「以我為三公，知天下無人矣」。軒冕儻來之一物，豈是預要乎？

弱歲歸心釋教，年二十餘，入鍾山就靈曜寺則法師受菩薩戒。暮齒官陳，與攝山布上人遊款，深悟苦空，更復練戒，運善於心，行慈於物，頗知自勵，而不能蔬菲，尚染塵勞，以此負愧平生耳。

揔之自敘，時人謂之實錄。

揔篤行義，寬和溫裕。好學，能屬文，於五言七言尤善；然傷於浮豔，故為後主所愛幸。多有側篇，好事者相傳諷翫，于今不絕。後主之世，揔當權宰，不持政務，但日與後主遊宴後庭，共陳暄、孔範、王瑗等十餘人，當時謂之狎客。由是國政日頹，綱紀不立，有言之者，輒以罪斥之，君臣昏亂，以至于滅。有文集三十卷，竝行於世焉。

長子溢，字深源，頗有文辭。性慠誕，恃勢驕物，雖近屬故友，不免詆欺。歷官箸作佐郎、太子舍人、洗馬、中書黃門侍郎、太子中庶子。入隋，為秦王文學。

第七子漼，駙馬都尉、祕書郎、隋給事郎，直祕書省學士。

姚察字伯審，吳興武康人也。九世祖信，吳太常卿，有名江左。

察幼有至性，事親以孝聞。六歲，誦書萬餘言。弱不好弄，博弈雜戲，初不經心。勤苦厲精，以夜繼日。年十二，便能屬文。父上開府僧垣，知名梁武代，二宮禮遇優厚，每得供賜，皆回給察兄弟，為遊學之資，察竝用聚蓄圖書，由是聞見日博。年十三，梁簡文帝時在東宮，盛脩文義，即引於宣猷堂聽講論難，為儒者所稱。及簡文嗣位，尤加禮接。起家南海王國左常侍，兼司文侍郎。除南郡王行參軍，兼尚書駕部郎。

值梁室喪亂，於金陵隨二親還鄉里。時東土兵荒，人飢相食，告糴無處，察家口旣多，竝採野蔬自給。察每崎嶇艱阻，求請供養之資，糧粒恒得相繼。又常以己分減推諸弟妹，乃至故舊乏絕者皆相分卹，自甘唯藜藿而已。在亂離之閒，篤學不廢。

元帝於荊州即位，父隨朝士例往赴西臺，元帝授察原鄉令。時邑境蕭條，流亡不反，察輕其賦役，勸以耕種，於是戶口殷盛，民至今稱焉。

中書侍郎領箸作杜之偉與察深相眷遇，表用察佐箸作，仍撰史。永定初，拜始興王府功曹參軍，尋補嘉德殿學士，轉中衛、儀同始興王府記室參軍。吏部尚書徐陵時領箸作，復引為史佐，及陵讓官致仕等表，竝請察製焉，陵見歎曰「吾弗逮也」。太建初，補宣明殿學士，除散騎侍郎、左通直。尋兼通直散騎常侍，報聘于周。江左耆舊先在關右者，咸相傾慕。沛國劉臻竊於公館訪漢書疑事十餘條，竝為剖㭊，皆有經據。臻謂所親曰「名下定無虛士」。箸西聘道里記，所敘事甚詳。

使還，補東宮學士。于時濟陽江揔、吳國顧野王、陸瓊、從弟瑜、河南褚玠、北地傅縡等，皆以才學之美，晨夕娛侍。察每言論製述，咸為諸人宗重。儲君深加禮異，情越羣僚，宮內所須方幅手筆，皆付察立草。又數令共野王遞相策問，恒蒙賞激。

遷尚書祠部侍郎。此曹職司郊廟，昔魏王肅奏祀天地，設宮縣之樂，八佾之舞，爾後因循不革。梁武帝以為事人禮縟，事神禮簡，古無宮縣之文。陳初承用，莫有損益。高宗欲設備樂，付有司立議，以梁武帝為非。時碩學名儒、朝端在位者，咸希上旨，竝即注同。察乃博引經籍，獨違羣議，據梁樂為是，當時驚駭，莫不慙服，僕射徐陵因改同察議。其不順時隨俗，皆此類也。

拜宣惠宜都王中錄事參軍，帶東宮學士。歷仁威淮南王、平南建安王二府諮議參軍，丁內憂去職。俄起為戎昭將軍，知撰梁史事，固辭不免。後主纂業、勑兼東宮通事舍人，將軍、知撰史如故。又勑專知優冊謚議等文筆。至德元年，除中書侍郎，轉太子僕，餘竝如故。

初，梁季淪沒，父僧垣入于長安，察蔬食布衣，不聽音樂，至是凶問因聘使到江南。時察母韋氏喪制適除，後主以察羸瘠，慮加毀頓，乃密遣中書舍人司馬申就宅發哀，仍勑申專加譬抑。尒後又遣申宣旨誡喻曰：「知比哀毀過禮，甚用為憂。卿迥然一身，宗奠是寄，毀而滅性，聖教所不許。宜微自遣割，以存禮制。憂懷旣深，故有此及。」

尋以忠毅將軍起兼東宮通事舍人。察志在終喪，頻有陳讓，竝抑而不許。又推表其略曰：「臣私門舋禍，併罹殃罰，偷生晷漏，冀申情禮，而尪疹相仍，苴葈穢質，非復人流，將畢苫壤。豈期朝恩曲覃，被之纓紱，尋斯寵服，彌見慙靦。且宮闥祕奧，趨奏便繁，寧可以茲荒毀所宜叨預。伏願至德孝治，矜其理奪，使殘魂喘息，以遂餘生。」詔答曰：「省表具懷。卿行業淳深，聲譽素顯，理徇情禮，未膺刀筆。但參務承華，良所期寄，允茲抑奪，不得致辭也。」俄勑知著作郎事，服闋，除給事黃門侍郎，領著作。

察旣累居憂服，兼齋素日久，自免憂後，因加氣疾。後主嘗別召見，見察柴瘠過甚，為之動容，乃謂察曰：「朝廷惜卿，卿宜自惜，旣蔬菲歲久，可停持長齋。」又遣度支尚書王瑗宣旨，重加慰喻，令從晚食。手勑曰：「卿羸瘠如此，齋菲累年，不宜一飯，有乖將攝，若從所示，甚為佳也。」察雖奉此勑，而猶敦宿誓。

又詔授祕書監，領著作如故，乃累進讓，竝優荅不許。察在祕書省大加刪正，又奏撰中書表集。拜散騎常侍，尋授度支尚書，旬月遷吏部尚書，領著作竝如故。察旣博極墳素，尤善人物，至於姓氏所起，枝葉所分，官職姻娶，興衰高下，舉而論之，無所遺失。且澄鑒之職，時人久以梓匠相許，及遷選部，雅允朝望。初，吏部尚書蔡徵移中書令，後主方擇其人，尚書令江揔等咸共薦察，勑答曰：「姚察非唯學藝優博，亦是操行清脩，典選難才，今得之矣。」乃神筆草詔，讀以示察，察辭讓甚切。

別日召入論選事，察垂涕拜請曰：「臣東皐賤族，身才庸近，情忘遠致，念絕脩途。頃來忝竊，久知逾分，特以東朝攀奉，恩紀謬加。今日叨濫，非由才舉，縱陛下特升庸薄，其如朝序何？臣九世祖信，名高往代，當時纔居選部，自後罕有繼蹤。臣遭逢成擢，沐浴恩造，累致非據，每切妨賢。臣雖無識，頗知審己，言行所踐，無期榮貴，豈意銓衡之重，妄委非才。且皇明御歷，事高昔代，羽儀世胄，帷幄名臣，若授受得宜，方為稱職。臣夙陶教義，必知不可。」後主曰：「選眾之舉，僉議所歸，昔毛玠雅量清恪，盧毓心平體正，王蘊銓量得地，山濤舉不失才，就卿而求，必兼此矣。且我與卿雖君臣禮隔，情分殊常，藻鏡人倫，良所期寄，亦以無慙則悊也。」

察自居顯要，甚勵清潔，且廩錫以外，一不交通。嘗有私門生不敢厚餉，止送南布一端，花綀一匹。察謂之曰：「吾所衣著，止是麻布蒲綀，此物於吾無用。旣欲相欵接，幸不煩爾。」此人遜請，猶冀受納，察勵色驅出，因此伏事者莫敢饋遺。

陳滅入隋，開皇九年，詔授祕書丞，別勑成梁、陳二代史。又勑於朱華閣長參。文帝知察蔬菲，別日乃獨召入內殿，賜果菜，乃指察謂朝臣曰「聞姚察學行當今無比，我平陳唯得此一人」。十三年，襲封北絳郡公。察往歲之聘周也，因得與父僧垣相見，將別之際，絕而復蘇，至是承襲，愈更悲感，見者莫不為之歔欷。

察幼年嘗就鍾山明慶寺尚禪師受菩薩戒，及官陳，祿俸皆捨寺起造，并追為禪師樹碑，文甚遒麗。及是，遇見梁國子祭酒蕭子雲書此寺禪齋詩，覽之愴然，乃用蕭韻述懷為詠，詞又哀切，法俗益以此稱之。丁後母杜氏喪，解職。在服制之中，有白鳩巢于戶上。

仁壽二年，詔曰：「前祕書丞北絳郡開國公姚察，彊學待問，博極羣典，脩身立德，白首不渝，雖在哀疚，宜奪情禮，可員外散騎常侍，封如故。」又勑侍晉王昭讀。煬帝初在東宮，數被召見，訪以文籍。即位之始，詔授太子內舍人，餘竝如故。車駕巡幸，恒侍從焉。及改易衣冠，刪正朝式，切問近對，察一人而已。

年七十四，大業二年，終于東都，遺命薄葬，務從率儉。其略曰：「吾家世素士，自有常法。吾意斂以法服，竝宜用布，土周於身。又恐汝等不忍行此，必不爾，須松板薄棺，纔可周身，土周於棺而已。葬日，止麤車，即送厝舊塋北。吾在梁世，當時年十四，就鍾山明慶寺尚禪師受菩薩戒，自爾深悟苦空，頗知回向矣。嘗得留連山寺，一去忘歸。及仕陳代，諸名流遂許與聲價，兼時主恩遇，宦途遂至通顯。自入朝來，又蒙恩渥。旣牽纏人世，素志弗從。且吾習蔬菲五十餘年，旣歷歲時，循而不失。瞑目之後，不須立靈，置一小牀，每日設清水，六齋日設齋食果菜，任家有無，不須別經營也。」初，察願讀一藏經，竝已究竟，將終，曾無痛𢙉，但西向坐，正念，云「一切空寂」。其後身體柔軟，顏色如恒。兩宮悼惜，賵賻甚厚。

察性至孝，有人倫鑒識。沖虛謙遜，不以所長矜人。終日恬靜，唯以書記為樂，於墳籍無所不睹。每有製述，多用新奇，人所未見，咸重富博。且專志著書，白首不倦，手自抄撰，無時蹔輟。尤好研覈古今，諟正文字，精采流贍，雖老不衰。兼諳識內典，所撰寺塔及眾僧文章，特為綺密。在位多所稱引，一善可錄，無不賞薦。若非分相干，咸以理遣。盡心事上，知無不為。侍奉機密，未甞洩漏。且任遇已隆，衣冠攸屬，深懷退靜，避於聲勢。清潔自處，貲產每虛，或有勸營生計，笑而不答。穆於親屬，篤於舊故，所得祿賜，咸充周卹。

後主所製文筆，卷軸甚多，乃別寫一本付察，有疑悉令刊定，察亦推心奉上，事在無隱。後主嘗從容謂朝士曰：「姚察達學洽聞，手筆典裁，求之於古，猶難軰匹，在於今世，足為師範。且訪對甚詳明，聽之使人忘倦。」察每製文筆，勑便索本，上曰：「我于姚察文章，非唯翫味無已，故是一宗匠。」

徐陵名高一代，每見察製述，尤所推重。嘗謂子儉曰：「姚學士德學無前，汝可師之也。」尚書令江揔與察尤篤厚善，每有製作，必先以簡察，然後施用。揔為詹事時，嘗製登宮城五百字詩，當時副君及徐陵以下諸名賢竝同此作。徐公後謂江曰：「我所和弟五十𩐳，寄弟集內。」及江編次文章，無復察所和本，述徐此意，謂察曰：「高才碩學，庶光拙文，今須公所和五百字，用偶徐侯章也。」察謙遜未付，江曰：「若不得公此製，僕詩亦須弃本，復乖徐公所寄，豈得見令兩失。」察不獲已，乃寫本付之。為通人推挹，例皆如此。

所箸漢書訓纂三十卷，說林十卷，西聘、玉璽、建康三鍾等記各一卷，悉窮該博，并文集二十卷，竝行於世。察所撰梁、陳史雖未畢功，隋文帝開皇之時，遣內史舍人虞世基索本，且進上，今在內殿。梁、陳二史本多是察之所撰，其中序論及紀、傳有所闕者，臨亡之時，仍以體例誡約子思廉，博訪撰續，思廉泣涕奉行。思廉在陳為衡陽王府法曹參軍，轉會稽王主簿。入隋，補漢王府行參軍，掌記室，尋除河閒郡司法。大業初，內史侍郎虞世基奏思廉踵成梁、陳二代史，自爾以來，稍就補續。

史臣曰：江揔持清標簡貴，加潤以辭采，及師長六官，雅允朝望。史臣先臣稟茲令德，光斯百行，可以厲風俗，可以厚人倫。至於九流、七略之書，名山石室之記，汲郡、孔堂之書，玉箱金板之文，莫不窮研旨奧，遍探坎井，故道冠人師，搢紳以為準的。旣歷職貴顯，國典朝章，古今疑議，後主皆取先臣斷決焉。

## 陳書‧卷二十八 列傳第二十二

世祖九王　高宗二十九王　後主十一子

世祖十三男：沈皇后生廢帝、始興王伯茂，嚴淑媛生鄱陽王伯山、晉安王伯恭，潘容華生新安王伯固，劉昭華生衡陽王伯信，王充華生廬陵王伯仁，張脩容生江夏王伯義，韓脩華生武陵王伯禮，江貴妃生永陽王伯智，孔貴妃生桂陽王伯謀。其伯固犯逆別有傳。二男早卒，本書無名。

始興王伯茂字鬱之，世祖第二子也。初，高祖兄始興昭烈王道談仕於梁世，為東宮直閤將軍，侯景之亂，領弩手二千援臺，於城中中流矢卒。紹泰二年，追贈侍中、使持節、都督南兖州諸軍事、南兖州刺史，封長城縣公，謚曰昭烈。高祖受禪，重贈驃騎大將軍、太傅、揚州牧，改封始興郡王，邑二千戶。王生世祖及高宗。高宗以梁承聖末遷于關右，至是高祖遙以高宗襲封始興嗣王，以奉昭烈王祀。永定三年六月，高祖崩，是月世祖入纂帝位。時高宗在周未還，世祖以本宗乏饗，其年十月下詔曰：「日者皇基肇建，封樹枝戚，朕親地攸在，特啟大邦。弟頊嗣承門祀，雖土宇開建，薦饗莫由。重以遭家不造，閔凶夙遘，儲貳遐隔，轊車未返。猥以眇身，膺茲景命，式循龜鼎，冰谷載懷。今旣入奉大宗，事絕藩祼，始興國廟蒸嘗無主，瞻言霜露，感尋慟絕。其徙封嗣王頊為安成王，封第二子伯茂為始興王，以奉昭烈王祀。賜天下為父後者爵一級。庶申罔極之情，永保山河之祚。」

舊制諸王受封，未加戎號者，不置佐史，於是尚書八座奏曰：「夫增崇徽號，飾表車服，所以闡彰厥德，下變民望。第二皇子新除始興王伯茂，體自尊極，神姿明穎，玉映觿辰，蘭芬綺歲，清暉美譽，日茂月升，道鬱平、河，聲超衮、植。皇情追感，聖性天深，以本宗闕緒，纂承藩嗣，雖珪社是膺，而戎章未襲，豈所以光崇睿哲，寵樹皇枝。臣等參議，宜加寧遠將軍，置佐史。」詔曰「可」。尋除使持節、都督南琅邪彭城二郡諸軍事、彭城太守。天嘉二年，進號宣惠將軍、揚州刺史。

伯茂性聰敏，好學，謙恭下士，又以太子母弟，世祖深愛重之。是時征北軍人於丹徒盜發晉郗曇墓，大獲晉右將軍王羲之書及諸名賢遺跡。事覺，其書竝沒縣官，藏于祕府，世祖以伯茂好古，多以賜之，由是伯茂大工草隸，甚得右軍之法。三年，除鎮東將軍、開府儀同三司、東揚州刺史。

廢帝即位，時伯茂在都，劉師知等矯詔出高宗也，伯茂勸成之。師知等誅後，高宗恐伯茂扇動朝廷，光大元年，乃進號中衛將軍，令入居禁中，專與廢帝遊處。是時四海之望，咸歸高宗，伯茂深不平，日夕憤怨，數肆惡言，高宗以其無能，不以為意。及建安人蔣裕與韓子高等謀反，伯茂竝陰豫其事。二年十一月，皇太后令黜廢帝為臨海王，其日又下令曰：「伯茂輕薄，爰自弱齡，辜負嚴訓，彌肆凶狡。常以次居介弟，宜秉國權，不涯年德，逾逞狂躁，圖為禍亂，扇動宮闈，要招麤險，觖望臺閣，嗣君喪道，由此亂階，是諸凶德，咸作謀主。允宜罄彼司甸，刑斯剭人。言念皇支，尚懷悲懣，可特降為溫麻侯，宜加禁止，別遣就第。不意如此，言增泫歎。」時六門之外有別館，以為諸王冠婚之所，名為婚第，至是命伯茂出居之。於路遇盜，殞于車中，時年十八。

鄱陽王伯山字靜之，世祖第三子也。偉容儀，舉止閑雅，喜慍不形於色，世祖深器之。初高祖時，天下草創，諸王受封儀注多闕，及伯山受封，世祖欲重其事，天嘉元年七月丙辰，尚書八座奏曰：「臣聞本枝惟允，宗周之業以弘，盤石旣建，皇漢之基斯遠，故能協宣五運，規範百王，式固靈根，克隆卜世。第三皇子伯山，發睿德於齠年，表歧姿於丱日，光昭丹掖，暉映青闈，而玉圭未秉，金錫靡駕，豈所以敦序維翰，建樹藩戚。臣等參議，宜封鄱陽郡王。」詔曰「可」。乃遣散騎常侍、度支尚書蕭睿持節兼太宰告于太廟；又遣五兵尚書王質持節兼太宰告于太社。其年十月，上臨軒策命之曰：「於戲！夫建樹藩屏，翼獎王室，欽若前典，咸必由之。惟爾夙挺珪璋，生知孝敬，令德茂親，僉譽所集，啟建大邦，寔惟倫序，是用敬遵民瞻，錫此圭瑞。往欽哉！其勉樹聲業，永保宗社，可不慎歟！」策訖，敕令王公已下竝醼於王第。仍授東中郎將、吳郡太守。六年，為緣江都督、平北將軍、南徐州刺史。天康元年，進號鎮北將軍。

高宗輔政，不欲令伯山處邊，光大元年，徙為鎮東將軍、東揚州刺史。太建元年，徵為中衛將軍、中領軍。六年，又為征北將軍、南徐州刺史。尋為征南將軍、江州刺史。十一年，入為護軍將軍，加開府儀同三司，仍給鼓吹并扶。後主即位，進號中權大將軍。至德四年，出為持節、都督東揚豐二州諸軍事、東揚州刺史，加侍中，餘竝如故。禎明元年，丁所生母憂，去職。明年，起為鎮衛大將軍、開府儀同三司，給班劒十人。三年正月薨，時年四十。

伯山性寬厚，美風儀，又於諸王最長，後主深敬重之，每朝廷有冠婚饗醼之事，恒使伯山為主。及丁所生母憂，居喪以孝聞。後主嘗幸吏部尚書蔡徵宅，因往弔之，伯山號慟殆絕，因起為鎮衛將軍，仍謂羣臣曰：「鄱陽王至性可嘉，又是西第之長，豫章已兼司空，其亦須遷太尉。」未及發詔而伯山薨，尋值陳亡，遂無贈謚。

長子君範，太建中拜鄱陽國世子，尋為貞威將軍、晉陵太守，未襲爵而隋師至。是時宗室王侯在都者百餘人，後主恐其為變，乃竝召入，令屯朝堂，使豫章王叔英揔督之，而又陰為之備。及六軍敗績，相率出降，因從後主入關。至長安，隋文帝竝配于隴右及河西諸州，各給田業以處之。初，君範與尚書僕射江揔友善，至是揔贈君範書五言詩，以敘他鄉離別之意，辭甚酸切，當世文士咸諷誦之。大業二年，隋煬帝以後主第六女女婤為貴人，絕愛幸，因召陳氏子弟盡還京師，隨才敘用，由是竝為守宰，遍於天下。其年君範為溫令。

晉安王伯恭字肅之，世祖第六子也。天嘉六年，立為晉安王。尋為平東將軍、吳郡太守，置佐史。時伯恭年十餘歲，便留心政事，官曹治理。太建元年，入為安前將軍、中護軍，遷中領軍。尋為中衛將軍、揚州刺史，以公事免。四年，起為安左將軍，尋為鎮右將軍、特進，給扶。六年，出為安南將軍、南豫州刺史。九年，入為安前將軍、祠部尚書。十一年，進號軍師將軍、尚書右僕射。十二年，遷僕射。十三年，遷左僕射，十四年，出為安南將軍、湘州刺史，未拜。至德元年，為侍中、中衛將軍、光祿大夫，丁所生母憂，去職。禎明元年，起為中衛將軍、右光祿大夫，置佐史、扶竝如故。三年入關。隋大業初，為成州刺史、太常卿。

衡陽王伯信字孚之，世祖第七子也。天嘉元年，衡陽獻王昌自周還朝，於道薨，其年世祖立伯信為衡陽王，奉獻王祀。尋為宣惠將軍、丹陽尹，置佐史。太建四年，為中護軍。六年，為宣毅將軍、揚州刺史。尋加侍中、散騎常侍。十一年，進號鎮前將軍，太子詹事，餘竝如故。禎明元年，出為鎮南將軍、西衡州刺史。三年，隋軍濟江，與臨汝侯方慶竝為東衡州刺史王勇所害，事在方慶傳。

廬陵王伯仁字壽之，世祖第八子也。天嘉六年，立為廬陵王。太建初，為輕車將軍，置佐史。七年，遷冠軍將軍、中領軍。尋為平北將軍、南徐州刺史。十二年，為翊左將軍、中領軍。禎明元年，加侍中、國子祭酒，領太子中庶子。三年入關，卒于長安。長子番，先封湘濱侯，隋大業中，為資陽令。

江夏王伯義字堅之，世祖第九子也。天嘉六年，立為江夏王。太建初，為宣惠將軍、東揚州刺史，置佐史。尋為宣毅將軍、持節、散騎常侍、都督合霍二州諸軍事、合州刺史。十四年，徵為侍中、忠武將軍、金紫光祿大夫。禎明三年入關，遷于瓜州，於道卒。長子元基，先封湘潭侯，隋大業中為穀熟縣令。

武陵王伯禮字用之，世祖第十子也。天嘉六年，立為武陵王。太建初，為雲旗將軍、持節、都督吳興諸軍事、吳興太守。在郡恣行暴掠，驅錄民下，逼奪財貨，前後委積，百姓患之。太建九年，為有司所劾，上曰「王年少，未達治道，皆由佐史不能匡弼所致，特降軍號，後若更犯，必致之以法，有司不言與同罪」。十一年春，被代徵還，伯禮遂遷延不發。其年十月，散騎常侍、御史中丞徐君敷奏曰：「臣聞車屨不俟，君命之通規，夙夜匪懈，臣子之恒節。謹案雲旗將軍、持節、都督吳興諸軍事、吳興太守武陵王伯禮，早擅英猷，久馳令問，惟良寄重，枌鄉是屬。聖上愛育黔黎，留情政本，共化求瘼，早赴皇心，遂復稽緩歸驂，取移凉燠，遲回去鷁，空淹載路，淑慎未彰，違惰斯在，繩愆檢迹，以為懲誡。臣等參議以見事免伯禮所居官，以王還第，謹以白簡奏聞。」詔曰「可」。禎明三年入關，隋大業中為散騎侍郎、臨洮太守。

永陽王伯智字策之，世祖第十二子也。少敦厚，有器局，博涉經史。太建中，立為永陽王。尋為侍中，加明威將軍，置佐史。尋加散騎常侍，累遷尚書左僕射，出為使持節、都督東揚豐二州諸軍事、平東將軍，領會稽內史。至德二年，入為侍中、翊左將軍，加特進。禎明三年入關。隋大業中，為岐州司馬，遷國子司業。

桂陽王伯謀，字深之，世祖第十三子也。太建中，立為桂陽王。七年，為明威將軍，置佐史。尋為信威將軍、丹陽尹。十年，加侍中。出為持節、都督吳興諸軍事、東中郎將、吳興太守。十一年，加散騎常侍。至德元年薨。子酆嗣，大業中，為番禾令。

高宗四十二男：柳皇后生後主，彭貴人生始興王叔陵，曹淑華生豫章王叔英，何淑儀生長沙王叔堅、宜都王叔明，魏昭容生建安王叔卿，錢貴妃生河東王叔獻，劉昭儀生新蔡王叔齊，袁昭容生晉熙王叔文、義陽王叔達、新會王叔坦，王姬生淮南王叔彪、巴山王叔雄，吳姬生始興王叔重，徐姬生尋陽王叔儼，淳于姬生岳陽王叔慎，王脩華生武昌王叔虞，韋脩容生湘東王叔平，施姬生臨賀王叔敖、沅陵王叔興，曾姬生陽山王叔宣，楊姬生西陽王叔穆，申婕妤生南安王叔儉、南郡王叔澄、岳山王叔韶、太原王叔匡，袁姬生新興王叔純，吳姬生巴東王叔謨，劉姬生臨江王叔顯，秦姬生新寧王叔隆、新昌王叔榮。其皇子叔叡、叔忠、叔引、叔毅、叔訓、叔武、叔處、叔封等八人，竝未及封。叔陵犯逆，別有傳。三子早卒，本書無名。

豫章王叔英字子烈，高宗第三子也。少寬厚仁愛。天嘉元年，封建安侯。太建元年，改封豫章王，仍為宣惠將軍、都督東揚州諸軍事、東揚州刺史。五年，進號平北將軍、南豫州刺史。十一年，為鎮前將軍、江州刺史。後主即位，進號征南將軍，尋加開府儀同三司、中衛大將軍，餘竝如故。四年，進號驃騎大將軍。禎明元年，給鼓吹一部，班劒十人。其年，遷司空。三年，隋師濟江，叔英知石頭軍戍事。尋令入屯朝堂。及六軍敗績，降于隋將韓擒虎。其年入關。隋大業中為涪陵太守。長子弘，至德元年，拜豫章國世子。

長沙王叔堅字子成，高宗第四子也。母本吳中酒家隸，高宗微時，甞往飲，遂與通，及貴，召拜淑儀。叔堅少傑黠，凶虐使酒，尤好數術、卜筮、祝禁，鎔金琢玉，竝究其妙。天嘉中，封豐城侯。太建元年，立為長沙王，仍為東中郎將、吳郡太守。四年，為宣毅將軍、江州刺史，置佐史。七年，進號雲麾將軍、郢州刺史，未拜，轉為平越中郎將、廣州刺史。尋為平北將軍、合州刺史。八年，復為平西將軍、郢州刺史。十一年，入為翊左將軍、丹陽尹。

初，叔堅與始興王叔陵竝招聚賓客，各爭權寵，甚不平。每朝會鹵簿，不肯為先後，必分道而趨，左右或爭道而鬭，至有死者。及高宗弗豫，叔堅、叔陵等竝從後主侍疾。叔陵陰有異志，乃命典藥吏曰：「切藥刀甚鈍，可礪之。」及高宗崩，倉卒之際，又命其左右於外取劒，左右弗悟，乃取朝服所佩木劒以進，叔陵怒。叔堅在側聞之，疑有變，伺其所為。及翌日小斂，叔陵袖剉藥刀趨進，斫後主，中項，後主悶絕于地，皇太后與後主乳母樂安君吳氏俱以身捍之，獲免。叔堅自後扼叔陵，擒之，并奪其刀，將殺之，問後主曰：「即盡之，為待也。」後主不能應。叔陵舊多力，須臾，自奮得脫，出雲龍門，入于東府城，召左右斷青溪橋道，放東城囚以充戰士。又遣人往新林，追其所部兵馬，仍自被甲，箸白布帽，登城西門，招募百姓。是時眾軍竝緣江防守，臺內空虛，叔堅乃白太后使太子舍人司馬申以後主命召蕭摩訶，令討之。即日擒其將戴洫、譚騏驎等，送臺，斬于尚書閤下，持其首徇于東城。叔陵恇擾不知所為，乃盡殺其妻妾，率左右數百人走趨新林，摩訶追之，斬于丹陽郡，餘黨悉擒。其年，以功進號驃騎將軍、開府儀同三司、揚州刺史。尋遷司空，將軍、刺史如故。

是時後主患創，不能視事，政無小大，悉委叔堅決之，於是勢傾朝廷。叔堅因肆驕縱，事多不法，後主由是疏而忌之。孔範、管斌、施文慶之徒，竝東宮舊臣，日夜陰持其短。至德元年，乃詔令即本號用三司之儀，出為江州刺史。未發，尋有詔又以為驃騎將軍，重為司空，實欲去其權勢。叔堅不自安，稍怨望，乃為左道厭魅以求福助，刻木為偶人，衣以道士之服，施機關，能拜跪，晝夜於日月下醮之，祝詛於上。其年冬，有人上書告其事，案驗竝實，後主召叔堅囚于西省，將殺之。其夜，令近侍宣敕，數之以罪，叔堅對曰：「臣之本心，非有他故，但欲求親媚耳。臣旣犯天憲，罪當萬死，臣死之日，必見叔陵，願宣明詔，責於九泉之下。」後主感其前功，乃赦之，特免所居官，以王還第。尋起為侍中、鎮左將軍。二年，又給鼓吹、油幢車。三年，出為征西將軍、荊州刺史。四年，進號中軍大將軍、開府儀同三司。禎明二年，秩滿還都。

三年入關，遷于瓜州，更名叔賢。叔賢素貴，不知家人生產，至是與妃沈氏酤酒，以傭保為事。隋大業中，為遂寧郡太守。

建安王叔卿字子弼，高宗第五子也。性質直有材器，容貌甚偉。太建四年，立為建安王，授東中郎將、東揚州刺史。七年，為雲麾將軍、郢州刺史，置佐史。九年，進號平南將軍、湘州刺史。後主即位，進號安南將軍。又為侍中、鎮右將軍、中書令。遷中書監。禎明三年入關，隋大業中，為都官郎、上黨通守。

宜都王叔明字子昭，高宗第六子也。儀容美麗，舉止和弱，狀似婦人。太建五年，立為宜都王，尋授宣惠將軍，置佐史。七年，授東中郎將、東揚州刺史，尋為輕車將軍、衛尉卿。十三年，出為使持節、雲麾將軍、南徐州刺史。又為侍中、翊右將軍。至德四年，進號安右將軍。禎明三年入關，隋大業中為鴻臚少卿。

河東王叔獻字子恭，高宗第九子也。性恭謹，聰敏好學。太建五年，立為河東王。七年，授宣毅將軍，置佐史。尋為散騎常侍、軍師將軍、都督南徐州諸軍事、南徐州刺史。十二年薨，年十三。贈侍中、中撫將軍、司空，謚曰康簡。子孝寬嗣。孝寬以至德元年，襲爵河東王。禎明三年入關，隋大業中為汶城令。

新蔡王叔齊字子肅，高宗第十一子也。風彩明贍，博涉經史，善屬文。太建七年，立為新蔡王，尋為智武將軍，置佐史。出為東中郎將、東揚州刺史。至德二年，入為侍中，將軍、佐史如故。禎明元年，除國子祭酒，侍中、將軍、佐史如故。三年入關。隋大業中為尚書主客郎。

晉熈王叔文字子才，高宗第十二子也。性輕險，好虛譽，頗涉書史。太建七年，立為晉熈王。尋為侍中、散騎常侍、宣惠將軍，置佐史。進號輕車將軍、揚州刺史。至德元年，授持節、都督江州諸軍事、江州刺史。二年，遷信威將軍、督湘衡武桂四州諸軍事、湘州刺史。禎明二年，秩滿，徵為侍中、宣毅將軍，佐史如故。未還，而隋軍濟江，破臺城，隋漢東道行軍元帥秦王至于漢口。時叔文自湘州還朝，至巴州，乃率巴州刺史畢寶等請降，致書於秦王曰：「竊以天無二日，晦明之序不差，土無二王，尊卑之位乃別。今車書混壹，文軌大同，敢披丹款，申其屈膝。」秦王得書，因遣行軍吏部柳莊與元帥府僚屬等往巴州迎勞叔文。叔文於是與畢寶、荊州刺史陳紀及文武將吏赴于漢口，秦王竝厚待之，置于賓館。隋開皇九年三月，眾軍凱旋，文帝親幸溫湯勞之，叔文與陳紀、周羅㬋、荀法尚等并諸降人，見于路次。數日，叔文從後主及諸王侯將相并乘輿、服御、天文圖籍等，竝以次行列，仍以鐵騎圍之，隨晉王、秦王等獻凱而入，列于廟庭。明日，隋文帝坐于廣陽門觀，叔文又從後主至朝堂南，文帝使內史令李德林宣旨，責其君臣不能相弼，以致喪亡。後主與其羣臣竝慙懼拜伏，莫能仰視，叔文獨欣然而有自得之志。旬有六日，乃上表曰：「昔在巴州，已先送款，乞知此情，望異常例。」文帝雖嫌其不忠，而方欲懷柔江表，乃授開府，拜宜州刺史。

淮南王叔彪字子華，高宗第十三子也。少聰惠，善屬文。太建八年，立為淮南王。尋位侍中、仁威將軍，置佐史。禎明三年入關，卒于長安。

始興王叔重字子厚，高宗第十四子也。性質朴，無伎藝。高宗崩，始興王叔陵為逆，誅死，其年立叔重為始興王，以奉昭烈王後。至德元年，為仁威將軍、揚州刺史，置佐史。二年，加使持節、都督江州諸軍事、江州刺史。禎明三年入關。隋大業中為太府少卿，卒。

尋陽王叔儼字子思，高宗第十五子也。性凝重，舉止方正。後主即位，立為尋陽王。至德元年，為侍中、仁武將軍，置佐史。禎明三年入關，尋卒。

岳陽王叔慎字子敬，高宗第十六子也。少聰敏，十歲能屬文。太建十四年，立為岳陽王，時年十一。至德四年，拜侍中、智武將軍、丹陽尹。是時，後主尤愛文章，叔慎與衡陽王伯信、新蔡王叔齊等日夕陪侍，每應詔賦詩，恒被嗟賞。禎明元年，出為使持節、都督湘衡桂武四州諸軍事、智武將軍、湘州刺史。

三年，隋師濟江，破臺城，前刺史晉熙王叔文還至巴州，與巴州刺史畢寶、荊州刺史陳紀竝降。隋行軍元帥清河公楊素兵下荊門，別遣其將龐暉將兵略地，南至湘州，城內將士莫有固志，克日請降。叔慎乃置酒會文武僚吏，酒酣，叔慎歎曰「君臣之義，盡於此乎！」長史謝基伏而流涕，湘州助防遂興侯正理在坐，乃起曰：「主辱臣死，諸君獨非陳國之臣乎？今天下有難，實是致命之秋也。縱其無成，猶見臣節，青門之外，有死不能。今日之機，不可猶豫，後應者斬。」眾咸許諾，乃刑牲結盟。仍遣人詐奉降書於龐暉，暉信之，克期而入，叔慎伏甲待之。暉令數百人屯于城門，自將左右數十人入于廳事，俄而伏兵發，縛暉以徇，盡擒其黨，皆斬之。叔慎坐于射堂，招合士眾，數日之中，兵至五千人。衡陽太守樊通、武州刺史鄔居業，皆請赴難。未至，隋遣中牟公薛胄為湘州刺史，聞龐暉死，乃益請兵，隋又遣行軍揔管劉仁恩救之。未至，薛胄兵次鵝羊山，叔慎遣正理及樊通等拒之，因大合戰，自旦至于日𣅳，隋軍迭息迭戰，而正理兵少不敵，於是大敗。胄乘勝入城，生擒叔慎。是時，鄔居業率其眾自武州來赴，出橫橋江，聞叔慎敗績，乃頓于新康口。隋揔管劉仁恩兵亦至橫橋，據水置營，相持信宿，因合戰，居業又敗。仁恩虜叔慎、正理、居業及其黨與十餘人，秦王斬之于漢口。叔慎時年十八。

義陽王叔達字子聰，高宗第十七子也。太建十四年，立為義陽王，尋拜仁武將軍，置佐史。禎明元年，除丹陽尹。三年入關。隋大業中為內史，至絳郡通守。

巴山王叔雄字子猛，高宗第十八子也。太建十四年，立為巴山王。禎明三年入關，卒于長安。

武昌王叔虞字子安，高宗第十九子也。太建十四年，立為武昌王，尋為壯武將軍，置佐史。禎明三年入關。隋大業中為高苑令。

湘東王叔平字子康，高宗第二十子也。至德元年，立為湘東王。禎明三年入關。隋大業中為湖蘇令。

臨賀王叔敖字子仁，高宗第二十一子也。至德元年，立為臨賀王，尋為仁武將軍，置佐史。禎明三年入關。隋大業初拜儀同三司。

陽山王叔宣字子通，高宗第二十二子也。至德元年，立為陽山王。禎明三年入關。隋大業中為涇城令。

西陽王叔穆字子和，高宗第二十三子也。至德元年，立為西陽王。禎明三年入關，卒于長安。

南安王叔儉字子約，高宗第二十四子也。至德元年，立為南安王。禎明三年入關，卒于長安。

南郡王叔澄字子泉，高宗第二十五子也。至德元年，立為南郡王。禎明三年入關。隋大業中為靈武令。

沅陵王叔興字子推，高宗第二十六子也。至德元年，立為沅陵王。禎明三年入關。隋大業中為給事郎。

岳山王叔韶字子欽，高宗第二十七子也。至德元年，立為岳山王，尋為智武將軍，置佐史。四年，除丹陽尹。禎明三年入關，卒于長安。

新興王叔純字子共，高宗第二十八子也。至德元年，立為新興王。禎明三年入關。隋大業中為河北令。

巴東王叔謨字子軌，高宗第二十九子也。至德四年，立為巴東王。禎明三年入關。隋大業中為岍陽令。

臨江王叔顯字子明，高宗第三十子也。至德四年，立為臨江王。禎明三年入關。隋大業中為鶉觚令。

新會王叔坦字子開，高宗第三十一子也。至德四年，立為新會王。禎明三年入關。隋大業中為涉令。

新寧王叔隆字子遠，高宗第三十二子也。至德四年，立為新寧王。禎明三年入關，卒于長安。

新昌王叔榮字子徹，高宗第三十三子也。禎明二年，立為新昌王。三年入關。隋大業中為內黃令。

太原王叔匡字子佐，高宗第三十四子也。禎明二年，立為太原王。三年入關。隋大業中為壽光令。

後主二十二男：張貴妃生皇太子深、會稽王莊，孫姬生吳興王胤，高昭儀生南平王嶷，呂淑媛生永嘉王彥、邵陵王兢，龔貴嬪生南海王虔、錢塘王恬，張淑華生信義王祗，徐淑儀生東陽王恮，孔貴人生吳郡王蕃。其皇子揔、觀、明、綱、統、沖、洽、縚、綽、威、辯十一人，竝未及封。

皇太子深字承源，後主第四子也。少聰惠，有志操，容止儼然，雖左右近侍，未嘗見其喜慍。以母張貴妃故，特為後主所愛。至德元年，封始安王，邑二千戶。尋為軍師將軍、揚州刺史，置佐史。禎明二年，皇太子胤廢，後主乃立深為皇太子。三年，隋師濟江，六軍敗績，隋將韓擒虎自南掖門入，百僚逃散。深時年十餘歲，閉閤而坐，舍人孔伯魚侍焉，隋軍排閤而入，深使宣令勞之曰「軍旅在途，不乃勞也」？軍人咸敬焉。其年入關。隋大業中為枹罕太守。

吳興王胤字承業，後主長子也。太建五年二月乙丑生于東宮，母孫姬因產卒，沈皇后哀而養之，以為己子。時後主年長，未有胤嗣，高宗因命以為嫡孫，其日下詔曰：「皇孫初誕，國祚方熙，思與羣臣共同斯慶，內外文武賜帛各有差，為父後者賜爵一級。」十年，封為永康公。後主即位，立為皇太子。胤性聰敏，好學，執經肄業，終日不倦，博通大義，兼善屬文。至德三年，躬出太學講孝經，講畢，又釋奠於先聖先師。其日設金石之樂於太學，王公卿士及太學生竝預宴。是時張貴妃、孔貴嬪竝愛幸，沈皇后無寵，而近侍左右數於東宮往來，太子亦數使人至后所，後主疑其怨望，甚惡之。而張、孔二貴妃又日夜構成后及太子之短，孔範之徒又於外合成其事，禎明二年，廢為吳興王，仍加侍中、中衛將軍。三年入關，卒于長安。

南平王嶷字承嶽，後主第二子也。方正有器局，年數歲，風采舉動有若成人。至德元年，立為南平王。尋除信武將軍、南琅邪彭城二郡太守，置佐史。遷揚州刺史，進號鎮南將軍。尋為使持節、都督郢荊湘三州諸軍事、征西將軍、郢州刺史。未行而隋軍濟江。禎明三年入關，卒于長安。

永嘉王彥字承懿，後主第三子也。至德元年，立為永嘉王。尋為忠武將軍，南徐州刺史，進號安南將軍。授散騎常侍、使持節、都督江巴東衡三州諸軍事、平南將軍、江州刺史。未行，隋師濟江。禎明三年入關。隋大業中為襄武令。

南海王虔字承恪，後主第五子也。至德元年，立為南海王。尋為武毅將軍，置佐史，進號軍師將軍。禎明二年，出為平北將軍、南徐州刺史。三年入關。隋大業中為涿令。

信義王祗字承敬，後主第六子也。至德元年，立為信義王。尋為壯武將軍，置佐史。授使持節、都督、智武將軍、琅邪彭城二郡太守。禎明三年入關。隋大業中為通議郎。

邵陵王兢字承檢，後主第七子也。禎明元年，立為邵陵王，邑一千戶。尋為仁武將軍，置佐史。三年入關。隋大業中為國子監丞。

會稽王莊字承肅，後主第八子也。容貌蕞陋，性嚴酷，數歲，左右有不如意，輒剟刺其面，或加燒爇。以母張貴妃有寵，後主甚愛之。至德四年，立為會稽王。尋為翊前將軍，置佐史。除使持節、都督揚州諸軍事、揚州刺史。禎明三年入關。隋大業中為昌隆令。

東陽王恮字承厚，後主第九子也。禎明二年，立為東陽王，邑一千戶。未拜，三年入關。隋大業中為通議郎。

吳郡王蕃字承廣，後主第十子也。禎明二年，封吳郡王。三年入關。隋大業中為涪城令。

錢塘王恬字承惔，後主第十一子也。禎明二年，立為錢塘王，邑一千戶。三年入關，卒于長安。

江左自西晉相承，諸王開國，竝以戶數相差為大小三品。大國置上、中、下三將軍，又置司馬一人；次國置中、下二將軍；小國置將軍一人。餘官亦准此為差。高祖受命，自永定訖于禎明，唯衡陽王昌特加殊寵，至五千戶。自餘大國不過二千戶，小國即千戶。而舊史殘缺，不能別知其國戶數，故綴其遺事，附于此。

史臣曰：世祖、高宗、後主竝建藩屏，以樹懿親，固乃本根，隆斯盤石。鄱陽王伯山有風采德器，亦一代令藩矣。岳陽王叔慎屬社稷傾危，情哀家國，竭誠赴敵，志不圖生。嗚呼！古之忠烈致命，斯之謂也。

## 陳書‧卷二十九 列傳第二十三

宗元饒　司馬申　毛喜　蔡徵

宗元饒，南郡江陵人也。少好學，以孝敬聞。仕梁世，解褐本州主簿，遷征南府行參軍，仍轉外兵參軍。及司徒王僧辯幕府初建，元饒與沛國劉師知同為主簿。高祖受禪，除晉陵令。入為尚書功論郎。使齊還，為廷尉正。遷太僕卿，領本邑大中正，中書通事舍人。尋轉廷尉卿，加通直散騎常侍，兼尚書左丞。時高宗初即位，軍國務廣，事無巨細，一以咨之，臺省號為稱職。

遷御史中丞，知五禮事。時合州刺史陳裒贓汙狼藉，遣使就渚斂魚，又於六郡乞米，百姓甚苦之。元饒劾奏曰：「臣聞建旟求瘼，實寄廉平，褰帷恤隱，本資仁恕。如或貪汙是肆，徵賦無猒，天網雖疏，茲焉弗漏。謹案鍾陵縣開國侯、合州刺史臣裒，因藉多幸，預逢抽擢，爵由恩被，官以私加，無德無功，坐尸榮貴。譙、肥之地，久淪非所，皇威剋復，物仰仁風。新邦用輕，彌俟寬惠，應斯作牧，其寄尤重。爰降曲恩，祖行宣室，親承規誨，事等言提。雖廉潔之懷，誠無素蓄，而稟茲嚴訓，可以厲精。遂乃擅行賦斂，專肆貪取，求粟不猒，愧王沈之出賑，徵魚無限，異羊續之懸枯，寘以嚴科，實惟明憲。臣等參議，請依旨免裒所應復除官，其應禁錮及後選左降本資，悉依免官之法。」遂可其奏。吳興太守武陵王伯禮，豫章內史南康嗣王方泰，竝驕蹇放橫，元饒案奏之，皆見削黜。

元饒性公平，善持法，諳曉故事，明練治體，吏有犯法、政不便民及於名教不足者，隨事糾正，多所裨益。遷貞威將軍、南康內史，以秩米三千餘斛助民租課，存問高年，拯救乏絕，百姓甚賴焉。以課最入朝，詔加散騎常侍、荊雍湘巴武五州大中正。尋以本官重領尚書左丞。又為御史中丞。歷左民尚書、右衛將軍、領前將軍，遷吏部尚書。太建十三年卒，時年六十四。詔贈侍中、金紫光祿大夫，官給喪事。

司馬申字季和，河內溫人也。祖慧遠，梁都水使者。父玄通，梁尚書左民郎。申早有風槩，十四便善弈棊，嘗隨父候吏部尚書到溉，時梁州刺史陰子春、領軍朱异在焉。子春素知申，即於坐所呼與為對，申每有妙思，异觀而奇之，因引申遊處。梁邵陵王為丹陽尹，以申為主簿。屬太清之難，父母俱沒，因此自誓，菜食終身。

梁元帝承制，起為開遠將軍，遷鎮西外兵記室參軍。及侯景寇郢州，申隨都督王僧辯據巴陵，每進籌策，皆見行用。僧辯歎曰：「此生要鞬汗馬，或非所長，若使撫眾守城，必有奇績。」僧辯之討陸納也，申在軍中，于時賊眾奄至，左右披靡，申躬蔽僧辯，蒙楯而前，會裴之橫救至，賊乃退，僧辯顧申而笑曰：「仁者必有勇，豈虛言哉！」除散騎侍郎。紹泰初，遷儀同侯安都從事中郎。

高祖受禪，除安東臨川王諮議參軍。天嘉三年，遷征北諮議參軍，兼廷尉監。五年，除鎮東諮議參軍，兼起部郎。出為戎昭將軍、江乘令，甚有治績。入為尚書金部郎。遷左民郎，以公事免。太建初，起為貞威將軍、征南鄱陽王諮議參軍。九年，除秣陵令，在職以清能見紀，有白雀巢于縣庭。秩滿，頃之，預東宮賓客，尋兼東宮通事舍人。遷員外散騎常侍，舍人如故。

及叔陵之肆逆也，事旣不捷，出據東府，申馳召右衛蕭摩訶帥兵先至，追斬之，因入城中，收其府庫，後主深嘉之。以功除太子左衛率，封文始縣伯，邑四百戶，兼中書通事舍人。尋遷右衛將軍，加通直散騎常侍。以疾還第，就加散騎常侍，右衛、舍人如故。

至德四年卒，後主嗟悼久之，下詔曰：「慎終追遠，欽若舊則，闔棺定謚，抑乃前典。故散騎常侍、右衛將軍、文始縣開國伯申，忠肅在公，清正立己，治繁處約，投軀殉義。朕任寄情深，方康庶績，奄然化往，傷惻于懷。可贈侍中、護軍將軍，進爵為侯，增邑為五百戶，謚曰忠。給朝服一具，衣一襲，剋日舉哀，喪事所須，隨由資給。」及葬，後主自製誌銘，辭情傷切。卒章曰：「嗟乎！天不與善，殲我良臣。」其見幸如此。

申歷事三帝，內掌機密，至於倉卒之閒，軍國大事，指麾斷決，無有滯留。子琇嗣，官至太子舍人。

毛喜字伯武，滎陽陽武人也。祖稱，梁散騎侍郎。父栖忠，梁尚書比部侍郎、中權司馬。

喜少好學，善草隸。起家梁中衛西昌侯行參軍，尋遷記室參軍。高祖素知於喜，及鎮京口，命喜與高宗俱往江陵，仍勑高宗曰：「汝至西朝，可諮稟毛喜。」喜與高宗同謁梁元帝，即以高宗為領直，喜為尚書功論侍郎。及江陵陷，喜及高宗俱遷關右。世祖即位，喜自周還，進和好之策，朝廷乃遣周弘正等通聘。及高宗反國，喜於郢州奉迎。又遣喜入關，以家屬為請。周冢宰宇文護執喜手曰：「能結二國之好者，卿也。」仍迎柳皇后及後主還。天嘉三年至京師，高宗時為驃騎將軍，仍以喜為府諮議參軍，領中記室。府朝文翰，皆喜詞也。

世祖嘗謂高宗曰：「我諸子皆以『伯』為名，汝諸兒宜用『叔』為稱。」高宗以訪于喜，喜即條牒自古名賢杜叔英、虞叔卿等二十餘人以啟世祖，世祖稱善。

世祖崩，廢帝沖昧，高宗錄尚書輔政，僕射到仲舉等知朝望有歸，乃矯太后令遣高宗還東府，當時疑懼，無敢措言。喜即馳入，謂高宗曰：「陳有天下日淺，海內未夷，兼國禍併鍾，萬邦危懼。皇太后深惟社稷至計，令王入省，方當共康庶績，比德伊、周。今日之言，必非太后之意。宗社之重，願加三思。以喜之愚，須更聞奏，無使姦賊得肆其謀。」竟如其策。

右衛將軍韓子高始與仲舉通謀，其事未發，喜請高宗曰：「宜簡選人馬，配與子高，并賜鐵炭，使脩器甲。」高宗驚曰：「子高謀反，即欲收執，何為更如是邪？」喜答曰：「山陵始畢，邊寇尚多，而子高受委前朝，名為杖順，然甚輕狷，恐不時授首，脫其稽誅，或愆王度。宜推心安誘，使不自疑，圖之一壯士之力耳。」高宗深然之，卒行其計。

高宗即位，除給事黃門侍郎，兼中書舍人，典軍國機密。高宗將議北伐，勑喜撰軍制，凡十三條，詔頒天下，文多不載。尋遷太子右衛率、右衛將軍。以定策功，封東昌縣侯，邑五百戶。又以本官行江夏、武陵、桂陽三王府國事。太建三年，丁母憂去職，詔追贈喜母庾氏東昌國太夫人，賜布五百匹，錢三十萬，官給喪事。又遣員外散騎常侍杜緬圖其墓田，高宗親與緬案圖指畫，其見重如此。尋起為明威將軍，右衛、舍人如故。改授宣遠將軍、義興太守。尋以本號入為御史中丞。服闋，加散騎常侍、五兵尚書，參掌選事。

及眾軍北伐，得淮南地，喜陳安邊之術，高宗納之，即日施行。又問喜曰：「我欲進兵彭、汴，於卿意如何？」喜對曰：「臣實才非智者，安敢預兆未然。竊以淮左新平，邊氓未乂，周氏始吞齊國，難與爭鋒，豈以弊卒疲兵，復加深入。且弃舟檝之工，踐車騎之地，去長就短，非吳人所便。臣愚以為不若安民保境，寢兵復約，然後廣募英奇，順時而動，斯久長之術也。」高宗不從。後吳明徹陷周，高宗謂喜曰：「卿之所言，驗於今矣。」

十二年，加侍中。十三年，授散騎常侍、丹陽尹。遷吏部尚書，常侍如故。及高宗崩，叔陵構逆，勑中庶子陸瓊宣旨，令南北諸軍，皆取喜處分。賊平，又加侍中，增封并前九百戶。至德元年，授信威將軍、永嘉內史，加秩中二千石。

初，高宗委政於喜，喜亦勤心納忠，多所匡益，數有諫諍，事竝見從，由是十餘年閒，江東狹小，遂稱全盛。唯略地淮北，不納喜謀，而吳明徹竟敗，高宗深悔之，謂袁憲曰：「不用毛喜計，遂令至此，朕之過也。」喜旣益親，乃言無回避，而皇太子好酒德，每共幸人為長夜之宴，喜甞為言，高宗以誡太子，太子陰患之，至是稍見疏遠。

初，後主為始興王所傷，及瘡愈而自慶，置酒於後殿，引江揔以下，展樂賦詩，醉而命喜。于時山陵初畢，未及踰年，喜見之不懌，欲諫而後主已醉，喜升階，陽為心疾，仆于階下，移出省中。後主醒，乃疑之，謂江揔曰：「我悔召毛喜，知其無疾，但欲阻我懽宴，非我所為，故姦詐耳。」乃與司馬申謀曰：「此人負氣，吾欲將乞鄱陽兄弟聽其報讎，可乎？」對曰：「終不為官用，願如聖旨。」傅縡爭之曰：「不然。若許報讎，欲置先皇何地？」後主曰：「當乞一小郡，勿令見人事耳。」乃以喜為永嘉內史。

喜至郡，不受俸秩，政弘清靜，民吏便之。遇豐州刺史章大寶舉兵反，郡與豐州相接，而素無備禦，喜乃修治城隍，嚴飾器械。又遣所部松陽令周磻領千兵援建安。賊平，授南安內史。禎明元年，徵為光祿大夫，領左驍騎將軍。喜在郡有惠政，乃徵入朝，道路追送者數百里。其年道病卒，時年七十二。有集十卷。子處沖嗣，官至儀同從事中郎、中書侍郎。

蔡徵字希祥，侍中、中撫軍將軍景歷子也。幼聰敏，精識彊記。年六歲，詣梁吏部尚書河南褚翔，翔字仲舉，嗟其穎悟。七歲，丁母憂，居喪如成人禮。繼母劉氏性悍忌，視之不以道，徵供侍益謹，初無怨色。徵本名覽，景歷以為有王祥之性，更名徵，字希祥。

梁承聖初，高祖為南徐州刺史，召補迎主簿，尋授太學博士。天嘉初，遷始興王府法曹行參軍，歷外兵參軍事、尚書主客郎，所居以幹理稱。太建初，遷太子少傅丞、新安王主簿、通直散騎侍郎、晉安王功曹史、太子中舍人，兼東宮領直，中舍人如故。丁父憂去職，服闋，襲封新豐縣侯，授戎昭將軍、鎮右新安王諮議參軍。

至德二年，遷廷尉卿，尋為吏部郎。遷太子中庶子、中書舍人，掌詔誥。尋授左民尚書，與僕射江揔知撰五禮事。尋加寧遠將軍。後主器其材幹，任寄日重，遷吏部尚書、安右將軍，每十日一往東宮，於太子前論述古今得喪及當時政務。又勑以廷尉寺獄，事無大小，取徵議決。俄有勑遣徵收募兵士，自為部曲，徵善撫卹，得物情，旬月之閒，眾近一萬。徵位望旣重，兼聲勢熏灼，物議咸忌憚之。尋徙為中書令，將軍如故。中令清簡無事，或云徵有怨言，事聞後主，後主大怒，收奪人馬，將誅之，有固諫者獲免。

禎明三年，隋軍濟江，後主以徵有幹用，權知中領軍。徵日夜勤苦，備盡心力，後主嘉焉，謂曰「事寧有以相報」。及決戰於鍾山南崗，勑徵守宮城西北大營，尋令督眾軍戰事。城陷，隨例入關。

徵美容儀，有口辯，多所詳究。至於士流官宦，皇家戚屬，及當朝制度，憲章儀軌，戶口風俗，山川土地，問無不對。然性頗便佞進取，不能以退素自業。初拜吏部尚書，啟後主借鼓吹，後主謂所司曰「鼓吹軍樂，有功乃授，蔡徵不自量揆，紊我朝章，然其父景歷旣有締構之功，宜且如所啟，拜訖即追還」。徵不脩廉隅，皆此類也。隋文帝聞其敏贍，召見顧問，言輒會旨，然累年不調，久之，除太常丞。歷尚書民部儀曹郎，轉給事，卒，時年六十七。子翼，治尚書，官至司徒屬、德教學士。入隋，為東宮學士。

史臣曰：宗元饒夙夜匪懈，濟務益時。司馬申清恪在朝，攻苦立行，加之以忠節，美矣。毛喜深達事機，匡贊時主。蔡徵聰敏才贍，而擅權自躓，惜哉。

## 陳書‧卷三十 列傳第二十四

蕭濟　陸瓊子從典　顧野王　傅縡章華

蕭濟字孝康，東海蘭陵人也。少好學，博通經史，諮梁武帝左氏疑義三十餘條，尚書僕射范陽張纘、太常卿南陽劉之遴竝與濟討論，纘等莫能抗對。解褐梁祕書郎，遷太子舍人。預平侯景之功，封松陽縣侯，邑五百戶。

及高祖作鎮徐方，以濟為明威將軍、征北長史。承聖二年，徵為中書侍郎，轉通直散騎常侍。世祖為會稽太守，又以濟為宣毅府長史，遷司徒左長史。世祖即位，授侍中。尋遷太府卿，丁所生母憂，不拜。濟毗佐二主，恩遇甚篤，賞賜加於凡等。歷守蘭陵、陽羨、臨津、臨安等郡，所在皆箸聲績。

太建初，入為五兵尚書，與左僕射徐陵、特進周弘正、度支尚書王瑒、散騎常侍袁憲俱侍東宮。復為司徒長史。尋授度支尚書，領羽林監。遷國子祭酒，領羽林如故。加金紫光祿大夫，兼安德宮衛尉。尋遷仁威將軍、揚州長史。高宗嘗勑取揚州曹事，躬自省覽，見濟條理詳悉，文無滯害，乃顧謂左右曰「我本期蕭長史長於經傳，不言精練繁劇，乃至於此」。遷祠部尚書，加給事中，復為金紫光祿大夫。未拜而卒，時年六十六。詔贈本官，官給喪事。

陸瓊字伯玉，吳郡吳人也。祖完，梁琅邪、彭城二郡丞。父雲公，梁給事黃門侍郎，掌著作。

瓊幼聰惠有思理，六歲為五言詩，頗有詞采。大同末，雲公受梁武帝詔校定棊品，到溉、朱异以下竝集，瓊時年八歲，於客前覆局，由是京師號曰神童。异言之武帝，有勑召見，瓊風神警亮，進退詳審，帝甚異之。十一，丁父憂，毀瘠有至性，從祖襄歎曰「此兒必荷門基，所謂一不為少」。及侯景作逆，攜母避地千縣之西鄉，勤苦讀書，晝夜無怠，遂博學，善屬文。

永定中，州舉秀才。天嘉元年，為寧遠始興王府法曹行參軍。尋以本官兼尚書外兵郎，以文學轉兼殿中郎，滿歲為真。瓊素有令名，深為世祖所賞。及討周迪、陳寶應等，都官符及諸大手筆，竝中勑付瓊。遷新安王文學，掌東宮管記。

及高宗為司徒，妙簡僚佐，吏部尚書徐陵薦瓊於高宗曰：「新安王文學陸瓊，見識優敏，文史足用，進居郎署，歲月過淹，左西掾𡙇，允膺茲選，階次小踰，其屈滯已積。」乃除司徒左西掾。尋兼通直散騎常侍，聘齊。

太建元年，重以本官掌東宮管記。除太子庶子，兼通事舍人。轉中書侍郎、太子家令。長沙王為江州刺史，不循法度，高宗以王年少，授瓊長史，行江州府國事，帶尋陽太守。瓊以母老，不欲遠出，太子亦固請留之，遂不行。累遷給事黃門侍郎，領羽林監。轉太子中庶子，領步兵校尉。又領大箸作，撰國史。

後主即位，直中書省，掌詔誥。俄授散騎常侍，兼度支尚書，領揚州大中正。至德元年，除度支尚書，參掌詔誥，并判廷尉、建康二獄事。初，瓊父雲公奉梁武帝勑撰嘉瑞記，瓊述其旨而續焉，自永定訖于至德，勒成一家之言。遷吏部尚書，箸作如故。瓊詳練譜諜，雅鑒人倫，先是，吏部尚書宗元饒卒，右僕射袁憲舉瓊，高宗未之用也，至是居之，號為稱職，後主甚委任焉。

瓊性謙儉，不自封植，雖位望日隆，而執志愈下。園池室宇無所改作，車馬衣服不尚鮮華，四時祿俸皆散之宗族，家無餘財。暮年深懷止足，思避權要，恒謝病不視事。俄丁母憂，去職。初，瓊之侍東宮也，母隨在官舍，後主賞賜優厚。及喪柩還鄉，詔加賻贈，并遣謁者黃長貴持冊奠祭，後主又自製誌銘，朝野榮之。瓊哀慕過毀，以至德四年卒，時年五十。詔贈領軍將軍，官給喪事。有集二十卷行於世。長子從宜，仕至武昌王文學。

第三子從典，字由儀。幼而聰敏。八歲，讀沈約集，見回文研銘，從典援筆擬之，便有佳致。年十三，作柳賦，其詞甚美。瓊時為東宮管記，宮僚竝一時俊偉，瓊示以此賦，咸奇其異才。從父瑜特所賞愛，及瑜將終，家中墳籍皆付從典，從典乃集瑜文為十卷，仍製集序，其文甚工。

從典篤好學業，博涉羣書，於班史尤所屬意。年十五，本州舉秀才。解褐箸作佐郎，轉太子舍人。時後主賜僕射江揔并其父瓊詩，揔命從典為謝啟，俄頃便就，文華理暢，揔甚異焉。尋授信義王文學，轉太子洗馬。又遷司徒左西掾，兼東宮學士。丁父憂去職。尋起為德教學士，固辭不就，後主勑留一員，以待從典。俄屬金陵淪沒，隨例遷關右。仕隋為給事郎，兼東宮學士。又除箸作佐郎。右僕射楊素奏從典續司馬遷史記迄于隋，其書未就。值隋末喪亂，寓居南陽郡，以疾卒，時年五十七。

顧野王字希馮，吳郡吳人也。祖子喬，梁東中郎武陵王府參軍事。父烜，信威臨賀王記室，兼本郡五官掾，以儒術知名。

野王幼好學。七歲，讀五經，略知大旨。九歲能屬文，嘗製日賦，領軍朱异見而奇之。年十二，隨父之建安，撰建安地記二篇。長而遍觀經史，精記嘿識，天文地理、蓍龜占候、蟲篆奇字，無所不通。梁大同四年，除太學博士。遷中領軍臨賀王府記室參軍。宣城王為揚州刺史，野王及琅邪王褒竝為賓客，王甚愛其才。野王又好丹青，善圖寫，王於東府起齋，乃令野王畫古賢，命王褒書贊，時人稱為二絕。

及侯景之亂，野王丁父憂，歸本郡，乃召募鄉黨數百人，隨義軍援京邑。野王體素清羸，裁長六尺，又居喪過毀，殆不勝衣，及杖戈被甲，陳君臣之義，逆順之理，抗辭作色，見者莫不壯之。京城陷，野王逃會稽，尋往東陽，與劉歸義合軍據城拒賊。侯景平，太尉王僧辯深嘉之，使監海鹽縣。

高祖作宰，為金威將軍、安東臨川王府記室參軍，尋轉府諮議參軍。天嘉元年，勑補撰史學士，尋加招遠將軍。光大元年，除鎮東鄱陽王諮議參軍。太建二年，遷國子博士。後主在東宮，野王兼東宮管記，本官如故。六年，除太子率更令，尋領大箸作，掌國史，知梁史事，兼東宮通事舍人。時宮僚有濟陽江揔，吳國陸瓊，北地傅縡，吳興姚察，竝以才學顯箸，論者推重焉。遷黃門侍郎，光祿卿，知五禮事，餘官竝如故。十三年卒，時年六十三。詔贈祕書監。至德二年，又贈右衛將軍。

野王少以篤學至性知名，在物無過辭失色，觀其容貌，似不能言，及其勵精力行，皆人所莫及。第三弟充國早卒，野王撫養孤幼，恩義甚厚。其所撰箸玉篇三十卷，輿地志三十卷，符瑞圖十卷，顧氏譜傳十卷，分野樞要一卷，續洞冥紀一卷，玄象表一卷，竝行於世。又撰通史要略一百卷，國史紀傳二百卷，未就而卒。有文集二十卷。

傅縡字宜事，北地靈州人也。父彝，梁臨沂令。

縡幼聰敏，七歲誦古詩賦至十餘萬言。長好學，能屬文。梁太清末，攜母南奔避難，俄丁母憂，在兵亂之中，居喪盡禮，哀毀骨立，士友以此稱之。後依湘州刺史蕭循，循頗好士，廣集墳籍，縡肆志尋閱，因博通羣書。王琳聞其名，引為府記室。琳敗，隨琳將孫瑒還都。時世祖使顏晃賜瑒雜物，瑒託縡啟謝，詞理優洽，文無加點，晃還言之世祖，尋召為撰史學士。除司空府記室參軍，遷驃騎安成王中記室，撰史如故。

縡篤信佛教，從興皇惠朗法師受三論，盡通其學。時有大心暠法師箸无諍論以詆之，縡乃為明道論，用釋其難。其略曰：

無諍論言：比有弘三論者，雷同訶詆，恣言罪狀，歷毀諸師，非斥眾學，論中道而執偏心，語忘懷而競獨勝，方學數論，更為讎敵，讎敵旣搆，諍鬭大生，以此之心，而成罪業，罪業不止，豈不重增生死，大苦聚集？答曰：三論之興，為日久矣。龍樹創其源，除內學之偏見；提婆揚其旨，蕩外道之邪執。欲使大化流而不擁，玄風闡而無墜。其言曠，其意遠，其道博，其流深。斯固龍象之騰驤，鯤鵬之摶運。蹇乘決羽，豈能觖望其閒哉？頃代澆薄，時無曠士，苟習小學，以化蒙心，漸染成俗，遂迷正路，唯競穿鑿，各肆營造，枝葉徒繁，本源日翳，一師解釋，復異一師，更改舊宗，各立新意，同學之中，取寤復別，如是展轉，添糅倍多。揔而用之，心無的准；擇而行之，何者為正？豈不渾沌傷竅，嘉樹弊牙？雖復人說非馬，家握靈蛇，以無當之巵，同畫地之餅矣。其於失道，不亦宜乎？攝山之學，則不如是。守一遵本，無改作之過；約文申意，杜臆斷之情。言無預說，理非宿構。睹緣尒乃應，見敵然後動。縱橫絡驛，忽怳杳冥。或彌綸而不窮，或消散而無所。煥乎有文章，蹤眹不可得；深乎不可量，即事而非遠。凡相酬對，隨理詳覈。有何嫉詐，干犯諸師？且諸師所說，為是可毀？為不可毀？若可毀者，毀故為衰；若不可毀，毀自不及。法師何獨蔽護不聽毀乎？且教有大小，備在聖誥，大乘之文，則指斥小道。今弘大法，寧得不言大乘之意耶？斯則褒貶之事，從弘放學；與奪之辭，依經議論。何得見佛說而信順，在我語而忤逆？無諍平等心如是耶？且忿恚煩惱，凡夫恒性，失理之徒，率皆有此。豈可以三脩未愜，六師懷恨，而蘊涅槃妙法，永不宣揚？但冀其忿憤之心旣極，恬淡之寤自成耳。人面不同，其心亦異，或有辭意相反，或有心口相符。豈得必謂他人說中道而心偏執，己行無諍，外不違而內平等？讎敵鬭訟，豈我事焉；罪業聚集，鬭諍者所畏耳。

無諍論言：攝山大師誘進化導，則不如此，即習行於無諍者也。導悟之德旣往，淳一之風已澆，競勝之心，呵毀之曲，盛於茲矣。吾願息諍以通道，讓勝以忘德。何必排拂異家，生其恚怒者乎？若以中道之心行於成實，亦能不諍；若以偏箸之心說於中論，亦得有諍。固知諍與不諍，偏在一法。答曰：攝山大師實無諍矣，但法師所賞，未衷其節。彼靜守幽谷，寂尒無為，凡有訓勉，莫匪同志，從容語嘿，物無閒然，故其意雖深，其言甚約。今之敷暢，地勢不然。處王城之隅，居聚落之內，呼吸顧望之客，脣吻縱橫之士，奮鋒穎，勵羽翼，明目張膽，被堅執銳，騁異家，衒別解，窺伺閒隙，邀冀長短，與相酬對，捔其輕重，豈得默默無言，唯唯應命？必須掎摭同異，發擿玼瑕，忘身而弘道，忤俗而通教，以此為病，益知未達。若令大師當此之地，亦何必默己，而為法師所貴耶？法師又言：「吾願息諍以通道，讓勝以忘德。」道德之事，不止在諍與不諍，讓與不讓也。此語直是人閒所重，法師慕而言之，竟未知勝若為可讓也。若他人道高，則自勝不勞讓矣；他人道劣，則雖讓而無益矣。欲讓之辭，將非虛設？中道之心，無處不可。成實三論，何事致乖？但須息守株之解，除膠柱之意，是事皆中也。來旨言「諍與不諍，偏在一法」。何為獨褒無諍耶？詎非矛楯？

無諍論言：邪正得失，勝負是非，必生於心矣，非謂所說之法，而有定相論勝劣也。若異論是非，以偏箸為失言，無是無非，消彼得失，以此論為勝妙者，他論所不及，此亦為失也。何者？凡心所破，豈無心於能破，則勝負之心不忘，寧不存勝者乎？斯則矜我為得，弃他之失，即有取捨，大生是非，便是增諍。答曰：言為心使，心受言詮；和合根塵，鼓動風氣，故成語也。事必由心，實如來說。至於心造偽以使口，口行詐以應心，外和而內險，言隨而意逆，求利養，引聲名，入道之人，在家之士，斯輩非一。聖人所以曲陳教誡，深致防杜，說見在之殃咎，敘將來之患害，此文明箸，甚於日月，猶有忘愛軀，冒峻制，蹈湯炭，甘虀粉，必行而不顧也。豈能悅無諍之作，而回首革音耶？若弘道之人，宣化之士，心知勝也，口言勝也，心知劣也，口言劣也，亦無所苞藏，亦無所忌憚，但直心而行之耳。他道雖劣，聖人之教也；己德雖優，亦聖人之教也。我勝則聖人勝，他劣則聖人劣。聖人之優劣，蓋根緣所宜尒。於彼於此，何所厚薄哉？雖復終日按劒，極夜擊柝，瞋目以爭得失，作氣以求勝負，在誰處乎？有心之與無心，徒欲分別虛空耳。何意不許我論說，而使我謙退？此謂鷦鵬已翔於寥廓，而虞者猶窺藪澤而求之。嗟乎！丈夫當弘斯道矣。

無諍論言：無諍之道，通於內外。子所言須諍者，此用末而救本，失本而營末者也。今為子言之。何則？若依外典，尋書契之前，至淳之世，朴質其心，行不言之教，當于此時，民至老死不相往來，而各得其所，復有何諍乎？固知本末不諍，是物之真矣。答曰：諍與無諍，不可偏執。本之與末，又安可知？由來不諍，寧知非末？於今而諍，何驗非本？夫居後而望前，則為前；居前而望後，則為後。而前後之事猶如彼此，彼呼此為彼，此呼彼為彼，彼此之名，的居誰處？以此言之，萬事可知矣。本末前後，是非善惡，可恒守邪？何得自信聰明，廢他耳目？夫水泡生滅，火輪旋轉，入牢穽，受羈紲，生憂畏，起煩惱，其失何哉？不與道相應，而起諸見故也。相應者則不然，無為也，無不為也。善惡不能偕，而未曾離善惡，生死不能至，亦終然在生死，故得永離而任放焉。是以聖人念繞桎之不脫，愍黏膠之難離，故殷勤教示，備諸便巧。希向之徒，涉求有類，雖驎角難成，象形易失，寧得不髣髴遐路，勉勵短晨？且當念己身之善惡，莫揣他物，而欲分別，而言我聰明，我知見，我計校，我思惟，以此而言，亦為疏矣。他人者實難測，或可是凡夫真尒，亦可是聖人俯同，時俗所宜見，果報所應睹。安得肆胸衿，盡情性，而生譏誚乎？正應虛己而遊乎世，俛仰於電露之閒耳。明月在天，眾水咸見，清風至林，羣籟畢響。吾豈逆物哉？不入鮑魚，不甘腐鼠。吾豈同物哉？誰能知我，共行斯路。浩浩乎！堂堂乎！豈復見有諍為非，無諍為是？此則諍者自諍，無諍者自無諍，吾俱取而用之。寧勞法師費功夫，點筆紙，但申於無諍；弟子疲脣舌，消晷漏，唯對於明道？戲論哉！糟粕哉！必欲且考真偽，蹔觀得失，無過依賢聖之言，檢行藏之理，始終研究，表裏綜覈，使浮辭無所用，詐道自然消。請待後筵，以觀其妙矣。

尋以本官兼通直散騎侍郎使齊，還除散騎侍郎、鎮南始興王諮議參軍，兼東宮管記。歷太子庶子、僕，兼管記如故。後主即位，遷祕書監、右衛將軍，兼中書通事舍人，掌詔誥。縡為文典麗，性又敏速，雖軍國大事，下筆輒成，未嘗起草，沉思者亦無以加焉，甚為後主所重。然性木彊，不持檢操，負才使氣，陵侮人物，朝士多銜之。會施文慶、沈客卿以便佞親幸，專制衡軸，而縡益疏。文慶等因共譖縡受高驪使金，後主收縡下獄。縡素剛，因憤恚，乃於獄中上書曰：「夫君人者，恭事上帝，子愛下民，省嗜慾，遠諂佞，未明求衣，日旰忘食，是以澤被區宇，慶流子孫。陛下頃來酒色過度，不虔郊廟之神，專媚淫昬之鬼；小人在側，宦竪弄權，惡忠直若仇讎，視生民如草芥；後宮曳綺繡，廄馬餘菽粟，百姓流離，殭尸蔽野；貨賄公行，帑藏損耗，神怒民怨，眾叛親離。恐東南王氣，自斯而盡。」書奏，後主大怒。頃之，意稍解，遣使謂縡曰：「我欲赦卿，卿能改過不？」縡對曰：「臣心如面，臣面可改，則臣心可改。」後主於是益怒，令宦者李善慶窮治其事，遂賜死獄中，時年五十五。有集十卷行於世。

時有吳興章華，字仲宗，家世農夫，至華獨好學，與士君子遊處，頗覽經史，善屬文。侯景之亂，乃遊嶺南，居羅浮山寺，專精習業。歐陽頠為廣州刺史，署為南海太守。及歐陽紇敗，乃還京師。太建中，高宗使吏部侍郎蕭引喻廣州刺史馬靖，令入子為質，引奏華與俱行。使還，而高宗崩。後主即位，朝臣以華素無伐閱，競排詆之，乃除大市令，旣雅非所好，乃辤以疾，鬱鬱不得志。禎明初，上書極諫，其大略曰：「昔高祖南平百越，北誅逆虜；世祖東定吳會，西破王琳；高宗克復淮南，辟地千里：三祖之功，亦至勤矣。陛下即位，于今五年，不思先帝之艱難，不知天命之可畏，溺於嬖寵，惑於酒色，祠七廟而不出，拜妃嬪而臨軒，老臣宿將，棄之草莽，諂佞讒邪，昇之朝廷。今壃埸日蹙，隋軍壓境，陛下如不改絃易張，臣見麋鹿復遊於姑蘇臺矣。」書奏，後主大怒，即日命斬之。

史臣曰：蕭濟、陸瓊，俱以才學顯箸，顧野王博極羣典，傅縡聰警特達，竝一代之英靈矣。然縡不能循道進退，遂寘極網，悲夫！

## 陳書‧卷三十一 列傳第二十五

蕭摩訶　任忠　樊毅弟猛　魯廣達

蕭摩訶字元胤，蘭陵人也。祖靚，梁右將軍。父諒，梁始興郡丞。摩訶隨父之郡，年數歲而父卒，其姑夫蔡路養時在南康，乃收養之。稍長，果毅有勇力。侯景之亂，高祖赴援京師，路養起兵拒高祖，摩訶時年十三，單騎出戰，軍中莫有當者。及路養敗，摩訶歸于侯安都，安都遇之甚厚，自此常隸安都征討。及任約、徐嗣徽引齊兵為寇，高祖遣安都北拒齊軍於鍾山龍尾及北郊壇。安都謂摩訶曰：「卿驍勇有名，千聞不如一見。」摩訶對曰：「今日令公見矣。」及戰，安都墜馬被圍，摩訶獨騎大呼，直衝齊軍，齊軍披靡，因稍解去，安都乃免。天嘉初，除本縣令，以平留異、歐陽紇之功，累遷巴山太守。

太建五年，眾軍北伐，摩訶隨都督吳明徹濟江攻秦郡。時齊遣大將尉破胡等率眾十萬來援，其前隊有「蒼頭」、「犀角」、「大力」之號，皆身長八尺，膂力絕倫，其鋒甚銳。又有西域胡，妙於弓矢，弦無虛發，眾軍尤憚之。及將戰，明徹謂摩訶曰：「若殪此胡，則彼軍奪氣，君有關、張之名，可斬顏良矣。」摩訶曰：「願示其形狀，當為公取之。」明徹乃召降人有識胡者，云胡箸絳衣，樺皮裝弓，兩端骨弭。明徹遣人覘伺，知胡在陣，乃自酌酒以飲摩訶。摩訶飲訖，馳馬衝齊軍，胡挺身出陣前十餘步，彀弓未發，摩訶遙擲銑鋧，正中其額，應手而仆。齊軍「大力」十餘人出戰，摩訶又斬之，於是齊軍退走。以功授明毅將軍、員外散騎常侍，封廉平縣伯，邑五百戶。尋進爵為侯，轉太僕卿，餘如故。七年，又隨明徹進圍宿預，擊走齊將王康德，以功除晉熙太守。九年，明徹進軍呂梁，與齊人大戰，摩訶率七騎先入，手奪齊軍大旗，齊眾大潰。以功授持節、武毅將軍、譙州刺史。

及周武帝滅齊，遣其將宇文忻率眾爭呂梁，戰於龍晦。時忻有精騎數千，摩訶領十二騎深入周軍，縱橫奮擊，斬馘甚眾。及周遣大將軍王軌來赴，結長圍連鎖於呂梁下流，斷大軍還路。摩訶謂明徹曰：「聞王軌始鎖下流，其兩頭築城，今尚未立，公若見遣擊之，彼必不敢相拒。水路未斷，賊勢不堅，彼城若立，則吾屬且為虜矣。」明徹乃奮髯曰；「搴旗陷陣，將軍事也；長筭遠略，老夫事也。」摩訶失色而退。一旬之閒，周兵益至，摩訶又請於明徹曰：「今求戰不得，進退無路，若潛軍突圍，未足為恥。願公率步卒，乘馬轝徐行，摩訶領鐵騎數千，驅馳前後，必當使公安達京邑。」明徹曰：「弟之此計，乃良圖也。然老夫受脤專征，不能戰勝攻取，今被圍逼蹙，慙寘無地。且步軍旣多，吾為揔督，必須身居其後，相率兼行。弟馬軍宜須在前，不可遲緩。」摩訶因率馬軍夜發。先是，周軍長圍旣合，又於要路下伏數重，摩訶選精騎八十，率先衝突，自後眾騎繼焉，比旦達淮南。高宗詔徵還，授右衛將軍。十一年，周兵寇壽陽，摩訶與樊毅等眾軍赴援，無功而還。

十四年，高宗崩，始興王叔陵於殿內手刃後主，傷而不死，叔陵奔東府城。時眾心猶預，莫有討賊者，東宮舍人司馬申啟後主，馳召摩訶，入見受勑，乃率馬步數百，先趣東府城西門屯軍。叔陵惶遽，自城南門而出，摩訶勒兵追斬之。以功授散騎常侍、車騎大將軍，封綏遠郡公，邑三千戶。叔陵素所蓄聚金帛累巨萬，後主悉以賜之。尋改授侍中、驃騎大將軍，加左光祿大夫。舊制三公黃閤聽事置鴟尾，後主特賜摩訶開黃閤，門施行馬，聽事寢堂竝置鴟尾。仍以其女為皇太子妃。

會隋揔管賀若弼鎮廣陵，窺覦江左，後主委摩訶備禦之任，授南徐州刺史，餘竝如故。禎明三年正月元會，徵摩訶還朝，賀若弼乘虛濟江，襲京口，摩訶請兵逆戰，後主不許。及若弼進軍鍾山，摩訶又請曰「賀若弼懸軍深入，聲援猶遠，且其壘壍未堅，人情惶懼，出兵掩襲，必大克之」，後主又不許。及隋軍大至，將出戰，後主謂摩訶曰：「公可為我一決。」摩訶曰：「從來行陣，為國為身，今日之事，兼為妻子。」後主多出金帛，頒賞諸軍，令中領軍魯廣達陳兵白土崗，居眾軍之南偏，鎮東大將軍任忠次之，護軍將軍樊毅、都官尚書孔範次之，摩訶軍最居北，眾軍南北亘二十里，首尾進退，各不相知。賀若弼初謂未戰，將輕騎，登山觀望形勢，及見眾軍，因馳下置陣。廣達首率所部進薄，弼軍屢却，俄而復振，更分軍趣北突諸將，孔範出戰，兵交而走，諸將支離，陣猶未合，騎卒潰散，駐之弗止，摩訶無所用力焉，為隋軍所執。

及京城陷，賀若弼置後主於德教殿，令兵衛守，摩訶請弼曰：「今為囚虜，命在斯須，願得一見舊主，死無所恨。」弼哀而許之。摩訶入見後主，俯伏號泣，仍於舊厨取食而進之，辭訣而出，守衛者皆不能仰視。其年入隋，授開府儀同三司。尋從漢王諒詣并州，同諒作逆，伏誅，時年七十三。

摩訶訥於語言，恂恂長者，至於臨戎對寇，志氣奮發，所向無前。年未弱冠，隨侯安都在京口，性好射獵，無日不畋遊。及安都東征西伐，戰勝攻取，摩訶功寔居多。

子世廉，少警俊，敢勇有父風。性至孝，及摩訶凶終，服闋後，追慕彌切。其父時賓故脫有所言及，世廉對之，哀慟不自勝，言者為之歔欷。終身不執刀斧，時人嘉焉。

摩訶有騎士陳智深者，勇力過人，以平叔陵之功，為巴陵內史。摩訶之戮也，其妻子先已籍沒，智深收摩訶屍，手自殯斂，哀感行路，君子義之。

穎川陳禹，亦隨摩訶征討，聰敏有識量，涉獵經史，解風角、兵書，頗能屬文，便騎射，官至王府諮議。

任忠字奉誠，小名蠻奴，汝陰人也。少孤微，不為鄉黨所齒。及長，譎詭多計略，膂力過人，尤善騎射，州里少年皆附之。梁鄱陽王蕭範為合州刺史，聞其名，引置左右。侯景之亂，忠率鄉黨數百人，隨晉熙太守梅伯龍討景將王貴顯於壽春，每戰却敵。會土人胡通聚眾寇抄，範命忠與主帥梅思立并軍討平之。仍隨範世子嗣率眾入援，會京城陷，旋戍晉熙。侯景平，授蕩寇將軍。

王琳立蕭莊，署忠為巴陵太守。琳敗還朝，遷明毅將軍、安湘太守，仍隨侯瑱進討巴、湘。累遷豫寧太守、衡陽內史。華皎之舉兵也，忠預其謀。及皎平，高宗以忠先有密啟於朝廷，釋而不問。太建初，隨章昭達討歐陽紇於廣州，以功授直閤將軍。遷武毅將軍、廬陵內史，秩滿，入為右軍將軍。

五年，眾軍北伐，忠將兵出西道，擊走齊歷陽王高景安於大峴，逐北至東關，仍克其東西二城。進軍蘄、譙，並拔之。徑襲合肥，入其郛。進克霍州。以功授員外散騎常侍，封安復縣侯，邑五百戶。呂梁之喪師也，忠全軍而還。尋詔忠都督壽陽、新蔡、霍州緣淮眾軍，進號寧遠將軍、霍州刺史。入為左衛將軍。十一年，加北討前軍事，進號平北將軍，率眾步騎趣秦郡。十二年，遷使持節、散騎常侍、都督南豫州諸軍事、平南將軍、南豫州刺史，增邑并前一千五百戶。仍率步騎趣歷陽。周遣王延貴率眾為援，忠大破之，生擒延貴。後主嗣位，進號鎮南將軍，給鼓吹一部。入為領軍將軍，加侍中，改封梁信郡公，邑三千戶。出為吳興內史，加秩中二千石。

及隋兵濟江，忠自吳興入赴，屯軍朱雀門。後主召蕭摩訶以下於內殿定議，忠執議曰：「兵家稱客主異勢，客貴速戰，主貴持重。宜且益兵堅守宮城，遣水軍分向南豫州及京口道，斷寇糧運。待春水長，上江周羅睺等眾軍，必沿流赴援，此良計矣。」眾議不同，因遂出戰。及敗，忠馳入臺見後主，言敗狀，啟云：「陛下唯當具舟檝，就上流眾軍，臣以死奉衛。」後主信之，勑忠出部分，忠辭云：「臣處分訖，即當奉迎。」後主令宮人裝束以待忠，久望不至。隋將韓擒虎自新林進軍，忠乃率數騎往石子崗降之，仍引擒虎軍共入南掖門。臺城陷，其年入長安，隋授開府儀同三司。卒，時年七十七。子幼武，官至儀同三司。

時有沈客卿者，吳興武康人，性便侫忍酷，為中書舍人，每立異端，唯以刻削百姓為事，由是自進。有施文慶者，吳興烏程人，起自微賤，有吏用，後主拔為主書，遷中書舍人，俄擢為湘州刺史。未及之官，會隋軍來伐，四方州鎮相繼以聞。文慶、客卿俱掌機密，外有表啟，皆由其呈奏。文慶心悅湘州重鎮，冀欲早行，遂與客卿共為表裏，抑而不言，後主弗之知也，遂以無備，至乎敗國，寔二人之罪。隋軍旣入，竝戮之於前闕。

樊毅字智烈，南陽湖陽人也。祖方興，梁散騎常侍、仁威將軍、司州刺史，魚復縣侯。父文熾，梁散騎常侍、信武將軍、益州刺史，新蔡縣侯。毅累葉將門，少習武善射。侯景之亂，毅率部曲隨叔父文皎援臺。文皎於青溪戰歿，毅將宗族子弟赴江陵，仍隸王僧辯，討河東王蕭譽，以功除假節、威戎將軍、右中郎將。代兄俊為梁興太守，領三州遊軍，隨宜豐侯蕭循討陸納於湘州。軍次巴陵，營頓未立，納潛軍夜至，薄營大譟，營中將士皆驚擾，毅獨與左右數十人，當營門力戰，斬十餘級，擊鼓申命，眾乃定焉。以功授持節、通直散騎常侍、貞威將軍，封夷道縣伯，食邑三百戶。尋除天門太守，進爵為侯，增邑并前一千戶。及西魏圍江陵，毅率兵赴援，會江陵陷，為岳陽王所執，久之遁歸。

高祖受禪，毅與弟猛舉兵應王琳，琳敗奔齊，太尉侯瑱遣使招毅，毅率子弟部曲還朝。天嘉二年，授通直散騎常侍，仍隨侯瑱進討巴、湘。累遷武州刺史。太建初，轉豐州刺史，封高昌縣侯，邑一千戶。入為左衛將軍。五年，眾軍北伐，毅率眾攻廣陵楚子城，拔之，擊走齊軍於潁口，齊援滄陵，又破之，七年，進克潼州、下邳、高柵等六城。及呂梁喪師，詔以毅為大都督，進號平北將軍，率眾渡淮，對清口築城，與周人相抗，霖雨城壞，毅全軍自拔。尋遷中領軍。十一年，周將梁士彥將兵圍壽陽，詔以毅為都督北討前軍事，率水軍入焦湖。尋授鎮西將軍、都督荊郢巴武四州水陸諸軍事。十二年，進督沔、漢諸軍事，以公事免。十三年，徵授中護軍。尋遷護軍將軍、荊州刺史。

後主即位，進號征西將軍，改封逍遙郡公，邑三千戶，餘竝如故。入為侍中、護軍將軍。及隋兵濟江，毅謂僕射袁憲曰：「京口、採石，俱是要所，各須銳卒數千，金翅二百，都下江中，上下防捍。如其不然，大事去矣。」諸將咸從其議。會施文慶等寢隋兵消息，毅計不行。京城陷，隨例入關，頃之卒。

猛字智武，毅之弟也。幼俶儻，有幹略。旣壯，便弓馬，膽氣過人。青溪之戰，猛自旦訖暮，與虜短兵接，殺傷甚眾。臺城陷，隨兄毅西上京，累戰功為威戎將軍。梁南安侯蕭方矩為湘州刺史，以猛為司馬。會武陵王蕭紀舉兵自漢江東下，方矩遣猛率湘、郢之卒，隨都督陸法和進軍以拒之。時紀已下，樓船戰艦據巴江，爭峽口，相持久之，不能決。法和揣紀師老卒墯，因令猛率驍勇三千，輕舸百餘乘，衝流直上，出其不意，鼓譟薄之。紀眾倉卒驚駭，不及整列，皆弃艦登岸，赴水死者以千數。時紀心膂數百人，猶在左右，猛將部曲三十餘人，蒙楯橫戈，直登紀舟，瞋目大呼，紀侍衛皆披靡，相枕藉不敢動。猛手擒紀父子三人，斬於䑽中，盡收其船艦器械。以功授游騎將軍，封安山縣伯，邑一千戶。仍進軍撫定梁、益，蜀境悉平。軍還，遷持節、散騎常侍、輕車將軍、司州刺史，進爵為侯，增邑并前二千戶。

永定元年，周文育等敗於沌口，為王琳所獲。琳乘勝將略南中諸郡，遣猛與李孝欽等將兵攻豫章，進逼周迪，軍敗，為迪所執。尋遁歸王琳。王琳敗，還朝。天嘉二年，授通直散騎常侍、永陽太守。遷安成王府司馬。光大元年，授壯武將軍、廬陵內史。太建初，遷武毅將軍、始興平南府長史，領長沙內史。尋隸章昭達西討江陵，潛軍入峽，焚周軍船艦，以功封富川縣侯，邑五百戶。歷散騎常侍，遷使持節、都督荊信二州諸軍事、宣遠將軍、荊州刺史。入為左衛將軍。

後主即位，增邑并前一千戶，餘竝如故。至德四年，授使持節、都督南豫州諸軍事、忠武將軍、南豫州刺史。隋將韓擒虎之濟江也，猛在京師，第六子巡攝行州事，擒虎進軍攻陷之，巡及家口竝見執。時猛與左衛將軍蔣元遜領青龍八十艘為水軍，於白下遊弈，以禦隋六合兵，後主知猛妻子在隋軍，懼其有異志，欲使任忠代之，又重傷其意，乃止。禎明三年入于隋。

魯廣達字遍覽，吳州刺史悉達之弟也。少慷慨，志立功名，虛心愛士，賓客或自遠而至。時江表將帥各領部曲，動以千數，而魯氏尤多。釋褐梁邵陵王國右常侍，遷平南當陽公府中兵參軍。侯景之亂，與兄悉達聚眾保新蔡。梁元帝承制，授假節、壯武將軍、晉州刺史。王僧辯之討侯景也，廣達出境候接，資奉軍儲，僧辯謂沈烱曰：「魯晉州亦是王師東道主人。」仍率眾隨僧辯。景平，加員外散騎常侍，餘如故。

高祖受禪，授征遠將軍、東海太守。尋徙為桂陽太守，固辭不拜，入為員外散騎常侍。除假節、信武將軍、北新蔡太守。隨吳明徹討周迪於臨川，每戰功居最。仍代兄悉達為吳州刺史，封中宿縣侯，邑五百戶。

光大元年，授通直散騎常侍、都督南豫州諸軍事、南豫州刺史。華皎稱兵上流，詔司空淳于量率眾軍進討。軍至夏口，皎舟師彊盛，莫敢進者，廣達首率驍勇，直衝賊軍。戰艦旣交，廣達憤怒大呼，登艦樓，獎勵士卒，風急艦轉，樓搖動，廣達足跌墮水，沈溺久之，因救獲免。皎平，授持節、智武將軍、都督巴州諸軍事、巴州刺史。

太建初，與儀同章昭達入峽口，拓定安蜀等諸州鎮。時周氏將圖江左，大造舟艦於蜀，并運糧青泥，廣達與錢道戢等將兵掩襲，縱火焚之。以功增封并前二千戶，仍還本鎮。廣達為政簡要，推誠任下，吏民便之。及秩滿，皆詣闕表請，於是詔留二年。五年，眾軍北伐，略淮南舊地，廣達與齊軍會於大峴，大破之，斬其敷城王張元範，虜獲不可勝數。進克北徐州，乃授都督北徐州諸軍事、徐州刺史。尋加散騎常侍，入為右衛將軍。八年，出為北兖州刺史，遷晉州刺史。十年，授使持節、都督合霍二州諸軍事，進號仁威將軍、合州刺史。十一年，周將梁士彥將兵圍壽春，詔遣中領軍樊毅、左衛將軍任忠等分部趣陽平、秦郡，廣達率眾入淮，為掎角以擊之。周軍攻陷豫、霍二州，南、北兖、晉等各拔，諸將竝無功，盡失淮南之地，廣達因免官，以侯還第。十二年，與豫州刺史樊毅率眾北討，克郭默城。尋授使持節、平西將軍、都督郢州以上十州諸軍事，率舟師四萬，治江夏。周安州揔管元景將兵寇江外，廣達命偏師擊走之。

後主即位，入為安左將軍。尋授平南將軍、南豫州刺史。至德二年，授安南將軍，徵拜侍中，又為安左將軍，改封綏越郡公，封邑如前。尋為中領軍。及賀若弼進軍鍾山，廣達率眾於白土崗南置陣，與弼旗鼓相對。廣達躬擐甲胄，手執桴鼓，率勵敢死，冒刃而前，隋軍退走，廣達逐北至營，殺傷甚眾，如是者數四焉。及弼攻敗諸將，乘勝至宮城，燒北掖門，廣達猶督餘兵，苦戰不息，斬獲數十百人。會日暮，乃解甲，面臺再拜慟哭，謂眾曰：「我身不能救國，負罪深矣。」士卒皆涕泣歔欷，於是乃就執。禎明三年，依例入隋。

廣達愴本朝淪覆，遘疾不治，尋以憤慨卒，時年五十九。尚書令江揔撫柩慟哭，乃命筆題其棺頭，為詩曰：「黃泉雖抱恨，白日自流名，悲君感義死，不作負恩生。」揔又製廣達墓銘，其略曰：「災流淮海，險失金湯，時屯運極，代革天亡。爪牙背義，介胄無良，獨摽忠勇，率禦有方。誠貫皎日，氣勵嚴霜，懷恩感報，撫事何忘。」

初，隋將韓擒虎之濟江也，廣達長子世真在新蔡，乃與其弟世雄及所部奔擒虎，擒虎遣使致書，以招廣達，廣達時屯兵京師，乃自劾廷尉請罪。後主謂之曰：「世真雖異路中大夫，公國之重臣，吾所恃賴，豈得自同嫌疑之間乎？」加賜黃金，即日還營。

廣達有隊主楊孝辯，時從廣達在軍中，力戰陷陣，其子亦隨孝辯，揮刃殺隋兵十餘人，力窮，父子俱死。

史臣曰：蕭摩訶氣冠三軍，當時良將，雖無智略，亦一代匹夫之勇矣；然口訥心勁，恂恂李廣之徒歟。任忠雖勇決彊斷，而心懷反覆，誣紿君上，自躓其惡，鄙矣！至於魯廣達全忠守道，殉義忘身，蓋亦陳代之良臣也。

## 陳書‧卷三十二 列傳第二十六 孝行

殷不害弟不佞　謝貞　司馬暠　張昭

孔子曰：「夫聖人之德，何以加於孝乎！」孝者百行之本，人倫之至極也。凡在性靈，孰不由此。若乃奉生盡養，送終盡哀，或泣血三年，絕漿七日，思蓼莪之慕切，追顧復之恩深，或德感乾坤，誠貫幽顯，在於歷代，蓋有人矣。陳承梁室喪亂，風漓化薄，及迹隱閻閭，無聞視聽，今之採綴，以備闕云。

殷不害字長卿，陳郡長平人也。祖任，齊豫章王行參軍。父高明，梁尚書中兵郎。不害性至孝，居父憂過禮，由是少知名。家世儉約，居甚貧窶，有弟五人，皆幼弱，不害事老母，養小弟，勤劇無所不至，士大夫以篤行稱之。

年十七，仕梁廷尉平。不害長於政事，兼飾以儒術，名法有輕重不便者，輒上書言之，多見納用。大同五年，遷鎮西府記室參軍，尋以本官兼東宮通事舍人。是時朝廷政事多委東宮，不害與舍人庾肩吾直日奏事，梁武帝嘗謂肩吾曰：「卿是文學之士，吏事非卿所長，何不使殷不害來邪？」其見知如此。簡文又以不害善事親，賜其母蔡氏錦裙襦、氈席、被褥，單複畢備。七年，除東宮步兵校尉。太清初，遷平北府諮議參軍，舍人如故。

侯景之亂，不害從簡文入臺。及臺城陷，簡文在中書省，景帶甲將兵入朝陛見，過謁簡文。景兵士皆羌、胡雜種，衝突左右，甚不遜，侍衛者莫不驚恐辟易，唯不害與中庶子徐摛侍側不動。及簡文為景所幽，遣人請不害與居處，景許之，不害供侍益謹。簡文夜夢吞一塊土，意甚不悅，以告不害，不害曰：「昔晉文公出奔，野人遺之塊，卒反晉國，陛下此夢，事符是乎？」簡文曰：「若天有徵，冀斯言不妄。」

梁元帝立，以不害為中書郎，兼廷尉卿，因將家屬西上。江陵之陷也，不害先於別所督戰，失母所在。于時甚寒，冰雪交下，老弱凍死者填滿溝壍，不害行哭道路，遠近尋求，無所不至，遇見死人溝水中，即投身而下，扶捧閱視，舉體凍濕，水漿不入口，號泣不輟聲，如是者七日，始得母屍。不害憑屍而哭，每舉音輒氣絕，行路無不為之流涕。即於江陵權殯，與王裒、庾信俱入長安，自是蔬食布衣，枯槁骨立，見者莫不哀之。

太建七年，自周還朝，其年詔除司農卿，尋遷光祿大夫。八年，加明威將軍、晉陵太守。在郡感疾，詔以光祿大夫徵還養疾。後主即位，加給事中。初，不害之還也，周留其長子僧首，因居關中。禎明三年，京城陷，僧首來迎，不害道病卒，時年八十五。

不佞字季卿，不害弟也。少立名節，居父喪以至孝稱。好讀書，尤長吏術，仕梁起家為尚書中兵郎，甚有能稱。梁元帝承制，授戎昭將軍、武陵王諮議參軍。承聖初，遷武康令。時兵荒飢饉，百姓流移，不佞巡撫招集，繈負而至者以千數。會江陵陷，而母卒，道路隔絕，久不得奔赴，四載之中，晝夜號泣，居處飲食，常為居喪之禮。高祖受禪，起為戎昭將軍，除婁令。至是，第四兄不齊始之江陵，迎母喪柩歸葬。不佞居處之節，如始聞問，若此者又三年。身自負土，手植松栢，每歲時伏臘，必三日不食。

世祖即位，除尚書左民郎，不就，後為始興王諮議參軍，兼尚書右丞，遷東宮通事舍人。及世祖崩，廢帝嗣立，高宗為太傅，錄尚書輔政，甚為朝望所歸。不佞素以名節自立，又受委東宮，乃與僕射到仲舉、中書舍人劉師知、尚書右丞王暹等謀，矯詔出高宗。眾人猶豫，未敢先發，不佞乃馳詣相府，面宣勑，令相王還第。及事發，仲舉等皆伏誅，高宗雅重不佞，特赦之，免其官而已。

高宗即位，以為軍師始興王諮議參軍，加招遠將軍。尋除大匠卿，未拜，加員外散騎常侍，又兼尚書右丞。俄遷通直散騎常侍，右丞如故。太建五年卒，時年五十六。詔贈祕書監。

第三兄不疑，次不占，次不齊，竝早亡。不佞最小，事第二寡嫂張氏甚謹，所得祿俸不入私室。長子梵童，官至尚書金部郎。

謝貞字元正，陳郡陽夏人，晉太傅安九世孫也。祖綏，梁箸作佐郎、太子舍人。父藺，正員外郎，兼散騎常侍。

貞幼聰敏，有至性。祖母阮氏先苦風眩，每發便一二日不能飲食，貞時年七歲，祖母不食，貞亦不食，往往如是，親族莫不奇之。母王氏，授貞論語、孝經，讀訖便誦。八歲，嘗為春日閑居五言詩，從舅尚書王筠奇其有佳致，謂所親曰：「此兒方可大成，至如『風定花猶落』，乃追步惠連矣。」由是名輩知之。年十三，略通五經大旨，尤善左氏傳，工草隸蟲篆。十四，丁父艱，號頓於地，絕而復蘇者數矣。初，父藺居母阮氏憂，不食泣血而卒，家人賓客懼貞復然，從父洽、族兄暠乃共往華嚴寺，請長爪禪師為貞說法，仍謂貞曰：「孝子旣無兄弟，極須自愛，若憂毀滅性，誰養母邪？」自後少進饘粥。

太清之亂，親屬散亡，貞於江陵陷沒，暠逃難番禺，貞母出家於宣明寺。及高祖受禪，暠還鄉里，供養貞母，將二十年。太建五年，貞乃還朝，除智武府外兵參軍事。俄遷尚書駕部郎中，尋遷侍郎。及始興王叔陵為揚州刺史，引祠部侍郎阮卓為記室，辟貞為主薄，貞不得已乃行。尋遷府錄事參軍，領丹陽丞。貞度叔陵將有異志，因與卓自疏於王，每有宴遊，輒辭以疾，未嘗參預，叔陵雅欽重之，弗之罪也。俄而高宗崩，叔陵肆逆，府僚多相連逮，唯貞與卓獨不坐。

後主仍詔貞入掌中宮管記，遷南平王友，加招遠將軍，掌記室事。府長史汝南周確新除都官尚書，請貞為讓表，後主覽而奇之。嘗因宴席問確曰：「卿表自製邪？」確對曰：「臣表謝貞所作。」後主因勑舍人施文慶曰：「謝貞在王處，未有祿秩，可賜米百石。」至德三年，以母憂去職。頃之，勑起還府，仍加招遠將軍，掌記室。貞累啟固辭，勑報曰：「省啟具懷，雖知哀棾在疚，而官俟得才，禮有權奪，可便力疾還府也。」貞哀毀羸瘠，終不能之官舍。時尚書右丞徐祚、尚書左丞沈客卿俱來候貞，見其形體骨立，祚等愴然歎息，徐喻之曰：「弟年事已衰，禮有恒制，小宜引割自全。」貞因更感慟，氣絕良久，二人涕泣，不能自勝，憫默而出。祚謂客卿曰：「信哉，孝門有孝子。」客卿曰：「謝公家傳至孝，士大夫誰不仰止，此恐不能起，如何？」吏部尚書吳興姚察與貞友善，及貞病篤，察往省之，問以後事，貞曰：「孤子舋禍所集，將隨灰壤。族子凱等粗自成立，已有疏付之，此固不足仰塵厚德。即日迷喘，時不可移，便為永訣。弱兒年甫六歲，名靖，字依仁，情累所不能忘，敢以為託耳。」是夜卒，勑賻米一百斛，布三十匹。後主問察曰：「謝貞有何親屬？」察因啟曰：「貞有一子年六歲。」即有勑長給衣糧。

初，貞之病亟也，遺疏告族子凱曰：「吾少罹酷罰，十四傾外蔭，十六鍾太清之禍，流離絕國，二十餘載。號天蹐地，遂同有感，得還侍奉，守先人墳墓，於吾之分足矣。不悟朝廷採拾空薄，累致清階，縱其殞絕，無所酬報。今在憂棘，晷漏將盡，斂手而歸，何所多念。氣絕之後，若直弃之草野，依僧家尸陁林法，是吾所願，正恐過為獨異耳。可用薄板周身，載以靈車，覆以葦席，坎山而埋之。又吾終尠兄弟，無他子孫，靖年幼少，未閑人事，但可三月施小牀，設香水，盡卿兄弟相厚之情，即除之，無益之事，勿為也。」

初，貞在周嘗侍趙王讀，王即周武帝之愛弟也，厚相禮遇。王嘗聞左右說貞每獨處必晝夜涕泣，因私使訪問，知貞母年老，遠在江南，乃謂貞曰：「寡人若出居藩，當遣侍讀還家供養。」後數年，王果出，因辭見，面奏曰：「謝貞至孝而母老，臣願放還。」帝奇王仁愛而遣之，因隨聘使杜子暉還國。所有文集，值兵亂多不存。

司馬暠字文昇，河內溫人也。高祖晉侍中、光祿勳柔之，以南頓王孫紹齊文獻王攸之後。父子產，梁尚書水部侍郎、岳陽太守，即梁武帝之外兄也。

暠幼聰警，有至性。年十二，丁內艱，孺慕過禮，水漿不入口，殆經一旬。每至號慟，必致悶絕，內外親戚皆懼其不勝喪。父子產每曉喻之，逼進饘粥，然毀瘠骨立。服闋，以姻戚子弟，預入問訊，梁武帝見暠羸瘦，歎息良久，謂其父子產曰；「昨見羅兒面顏顦顇，使人惻然，便是不墜家風，為有子矣。」羅兒，即暠小字也。釋褐太學博士，累遷正員郎。丁父艱，哀毀逾甚，廬于墓側，一日之內，唯進薄麥粥一升。墓在新林，連接山阜，舊多猛獸，暠結廬數載，犲狼絕迹。常有兩鳩棲宿廬所，馴狎異常，新林至今猶傳之。

承聖中，除太子庶子。江陵陷，隨例入關，而梁室屠戮太子，瘞殯失所，暠以宮臣，乃抗表周朝，求還江陵改葬，辭甚酸切。周朝優詔答曰：「昔主父從戮，孔車有長者之風，彭越就誅，欒布得陪臣之禮。庶子鄉國已改，猶懷送往之情，始驗忠貞，方知臣道，即勑荊州，以禮安厝。」

太建八年，自周還朝，高宗特降殊禮，賞錫有加。除宜都王諮議參軍事，徙安德宮長秋卿、通直散騎常侍、太中大夫、司州大中正，卒于官。有集十卷。

子延義，字希忠，少沈敏好學。江陵之陷，隨父入關。丁母憂，喪過于禮。及暠還都，延義乃躬負靈櫬，晝伏宵行，冒履冰霜，手足皆皸瘃。及至都，以中風冷，遂致攣廢，數年方愈。稍遷鄱陽王錄事參軍、沅陵王友、司徒從事中郎。

張昭字德明，吳郡吳人也。幼有孝性，色養甚謹，禮無違者。父熯，常患消渴，嗜鮮魚，昭乃身自結網捕魚，以供朝夕。弟乾，字玄明，聰敏博學，亦有至性。及父卒，兄弟竝不衣綿帛，不食鹽醋，日唯食一升麥屑粥而已。每一感慟，必致嘔血，隣里聞其哭聲，皆為之涕泣。父服未終，母陸氏又亡，兄弟遂六年哀毀，形容骨立，親友見者莫識焉。家貧，未得大葬，遂布衣蔬食，十有餘年，杜門不出，屏絕人事。時衡陽王伯信臨郡，舉乾孝廉，固辭不就。兄弟竝因毀成疾，昭失一眼，乾亦中冷苦癖，年竝未五十終于家，子胤俱絕。

高宗世，有太原王知玄者，僑居于會稽剡縣，居家以孝聞。及丁父憂，哀毀而卒，高宗嘉之，詔改其所居清苦里為孝家里云。

史臣曰：人倫之德，莫大於孝，是以報本反始，盡性窮神，孝乎惟孝，不可不勗矣。故記云「塞乎天地」，盛哉！

## 陳書‧卷三十三 列傳第二十七 儒林

沈文阿　沈洙　戚衮　鄭灼張崖　陸詡　沈德威 賀德基　全緩　張譏　顧越　沈不害　王元規

蓋今儒者，本因古之六學，斯則王教之典籍，先聖所以明天道，正人倫，致治之成法也。秦始皇焚書坑儒，六學自此𡙇矣。漢武帝立五經博士，置弟子員，設科射策，勸以官祿，其傳業者甚眾焉。自兩漢登賢，咸資經術。魏、晉浮蕩，儒教淪歇，公卿士庶，罕通經業矣。宋、齊之間，國學時復開置。梁武帝開五館，建國學，揔以五經教授，唯國學乃經，經各置助教云。武帝或紆鑾駕，臨幸庠序，釋奠先師，躬親試胄，申之醼語，勞之束帛，濟濟焉斯蓋一代之盛矣。高祖創業開基，承前代離亂，衣冠殄盡，寇賊未寧，旣日不暇給，弗遑勸課。世祖以降，稍置學官，雖博延生徒，成業蓋寡。今之採綴，蓋亦梁之遺儒云。

沈文阿字國衛，吳興武康人也。父峻，以儒學聞於梁世，授桂州刺史，不行。

文阿性剛彊，有膐力，少習父業，研精章句。祖舅太史叔明、舅王慧興竝通經術，而文阿頗傳之。又博採先儒異同，自為義疏。治三禮、三傳。察孝廉，為梁臨川王國侍郎，累遷兼國子助教、五經博士。

梁簡文在東宮，引為學士，深相禮遇，及撰長春義記，多使文阿撮異聞以廣之。及侯景寇逆，簡文別遣文阿招募士卒，入援京師。城陷，與張嵊共保吳興，嵊敗，文阿竄于山野。景素聞其名，求之甚急，文阿窮迫不知所出，登樹自縊，遇有所親救之，便自投而下，折其左臂。及景平，高祖以文阿州里，表為原鄉令，監江陰郡。

紹泰元年，入為國子博士，尋領步兵校尉，兼掌儀禮。自太清之亂，臺閣故事無有存者，文阿父峻，梁武世嘗掌朝儀，頗有遺藁，於是斟酌裁撰，禮度皆自之出。及高祖受禪，文阿輒弃官還武康，高祖大怒，發使往誅之。時文阿宗人沈恪為郡，請使者寬其死，即面縛鎖頸致於高祖，高祖視而笑曰：「腐儒復何為者？」遂赦之。

高祖崩，文阿與尚書左丞徐陵、中書舍人劉師知等議大行皇帝靈座俠御衣服之制，語在師知傳。及世祖即皇帝位，剋日謁廟，尚書右丞庾持奉詔遣博士議其禮。文阿議曰：

民物推移，質文殊軌，聖賢因機而立教，王公隨時以適宜。夫千人無君，不散則亂，萬乘無主，不危則亡。當隆周之日，公旦叔父，呂、召爪牙，成王在喪，禍幾覆國。是以旣葬便有公冠之儀，始殯受麻冕之策。斯蓋示天下以有主，慮社稷之艱難。逮乎末葉縱橫，漢承其弊，雖文、景刑厝，而七國連兵。或踰月即尊，或崩日稱詔，此皆有為而為之，非無心於禮制也。今國諱之日，雖抑哀於璽紱之重，猶未序於君臣之儀。古禮，朝廟退坐正寢，聽羣臣之政，今皇帝拜廟還，宜御太極殿，以正南面之尊，此即周康在朝一二臣衛者也。

其壤奠之節，周禮以玉作贄，公侯以珪，子男執璧，此瑞玉也。奠贄旣竟，又復致享，天子以璧，王后用琮。秦燒經典，威儀散滅，叔孫通定禮，尤失前憲，奠贄不珪，致享無帛，公王同璧，鴻臚奏賀。若此數事，未聞於古，後相沿襲，至梁行之。夫稱觴奉壽，家國大慶，四廂雅樂，歌奏懽欣。今君臣吞哀，万民抑割，豈同於惟新之禮乎？且周康賓稱奉珪，無萬壽之獻，此則前準明矣。三宿三咤，上宗曰饗，斯蓋祭儐受福，寧謂賀酒邪！愚以今坐正殿，止行薦璧之儀，無賀酒之禮。謹撰謁廟還升正寢、羣臣陪薦儀注如別。

詔可施行。尋遷通直散騎常侍，兼國子博士，領羽林監，仍令於東宮講孝經、論語。天嘉四年卒，時年六十一。詔贈廷尉卿。

文阿所撰儀禮八十餘卷，經典大義十八卷，並行於世，諸儒多傳其學。

沈洙字弘道，吳興武康人也。祖休稚，梁餘杭令。父山卿，梁國子博士、中散大夫。

洙少方雅好學，不妄交遊。治三禮、春秋左氏傳。精識彊記，五經章句，諸子史書，問無不答。解巾梁湘東王國左常侍，轉中軍宣城王限內參軍，板仁威臨賀王記室參軍，遷尚書祠部郎中，時年蓋二十餘。大同中，學者多涉獵文史，不為章句，而洙獨積思經術，吳郡朱异、會稽賀琛甚嘉之。及异、琛於士林館講制旨義，常使洙為都講。侯景之亂，洙竄於臨安，時世祖在焉，親就習業。及高祖入輔，除國子博士，與沈文阿同掌儀禮。

高祖受禪，加員外散騎常侍，歷揚州別駕從事史、大匠卿。有司奏前寧遠將軍、建康令沈孝軌門生陳三兒牒稱主人翁靈柩在周，主人奉使關內，因欲迎喪，久而未返。此月晦即是再周，主人弟息見在此者，為至月末除靈，內外即吉？為待主人還情禮申竟？以事諮左丞江德藻，德藻議：「王衛軍云：『久喪不葬，唯主人不變，其餘親各終月數而除。』此蓋引禮文論在家內有事故未得葬者耳。孝軌旣在異域，雖已迎喪，還期無指，諸弟若遂不除，永絕婚嫁，此於人情，或為未允。中原淪陷已後，理有事例，宜諮沈常侍詳議。」洙議曰：「禮有變正，又有從宜。禮小記云：『久而不葬者，唯主喪者不除，其餘以麻終月數者除喪則已。』注云：『其餘謂傍親。』如鄭所解，眾子皆應不除，王衛軍所引，此蓋禮之主也。但魏氏東關之役，旣失亡屍柩，葬禮無期，議以為禮無終身之喪，故制使除服。晉氏喪亂，或死於虜庭，無由迎殯，江左故復申明其制。李胤之祖，王華之父，竝存亡不測，其子制服依時釋縗，此竝變禮之宜也。孝軌雖因奉使便欲迎喪，而戎狄難親，還期未剋。愚謂宜依東關故事，在此國內者，竝應釋除縗麻，毀靈附祭，若喪柩得還，別行改葬之禮。自天下寇亂，西朝傾覆，流播絕域，情禮莫申，若此之徒，諒非一二，寧可喪期無數，而弗除衰服，朝庭自應為之限制，以義斷恩，通訪博識，折之禮衷。」德藻依洙議，奏可。

世祖即位，遷通直散騎常侍，侍東宮讀。尋兼尚書左丞，領揚州大中正，遷光祿卿，侍讀如故。廢帝嗣位，重為通直散騎常侍，兼尚書左丞。遷戎昭將軍、輕車衡陽王長史，行府國事，帶琅邪、彭城二郡丞。

梁代舊律，測囚之法，日一上，起自晡鼓，盡于二更。及比部郎范泉刪定律令，以舊法測立時久，非人所堪，分其刻數，日再上。廷尉以為新制過輕，請集八座丞郎并祭酒孔奐、行事沈洙、五舍人會尚書省詳議。時高宗錄尚書集眾議之，都官尚書周弘正曰：「未知獄所測人，有幾人款？幾人不款？須前責取人名及數并其罪目，然後更集。」得廷尉監沈仲由列稱，別制已後，有壽羽兒一人坐殺壽慧，劉磊渴等八人坐偷馬仗家口渡北，依法測之，限訖不款。劉道朔坐犯七改偷，依法測立，首尾二日而款。陳法滿坐被使封藏、阿法受錢，未及上而款。弘正議曰：「凡小大之獄，必應以情，正言依準五聽，驗其虛實，豈可全恣考掠，以判刑罪。且測人時節，本非古制，近代已來方有此法。起自晡鼓，迄于二更，豈是常人所能堪忍？所以重械之下，危墯之上，無人不服，誣枉者多。朝晚二時，同等刻數，進退而求，於事為衷。若謂小促前期，致實罪不伏，如復時節延長，則無𠌤妄款。且人之所堪，旣有彊弱，人之立意，固亦多途。至如貫高榜笞刺爇身無完者，戴就熏針竝極，困篤不移，豈關時刻長短，掠測優劣？夫與殺不辜，寧失不經，罪疑惟輕，功疑惟重，斯則古之聖王，垂此明法。愚謂依范泉箸制，於事為允。」舍人盛權議曰：「比部范泉新制，尚書周弘正明議，咸允虞書惟輕之旨，殷頌敷正之言。竊尋廷尉監沈仲由等列新制以後，凡有獄十一人，其所測者十人，款者唯一。愚謂染罪之囚，獄官宜明加辯析，窮考事理。若罪有可疑，自宜啟審分判，幸無濫測；若罪有實驗，乃可啟審測立；此則枉直有分，刑宥斯理。范泉今牒述漢律，云『死罪及除名，罪證明白，考掠已至，而抵隱不服者，處當列上』。杜預注云『處當證驗明白之狀，列其抵隱之意』。竊尋舊制深峻，百中不款者一，新制寬優，十中不款者九，參會兩文，寬猛寔異，處當列上，未見釐革。愚謂宜付典法，更詳『處當列上』之文。」洙議曰：「夜中測立，緩急易欺，兼用晝漏，於事為允。但漏刻賒促，今古不同，漢書律曆，何承天、祖沖之、暅之父子漏經，並自關鼓至下鼓，自晡鼓至關鼓，皆十三刻，冬夏四時不異。若其日有長短，分在中時前後。今用梁末改漏，下鼓之後分其短長，夏至之日各十七刻，冬至之日各十二刻。伏承命旨，刻同勒令，檢一日之刻乃同，而四時之用不等，廷尉今牒，以時刻短促，致罪人不款。愚意願去夜測之昧，從晝漏之明，斟酌今古之間，參會二漏之義，捨秋冬之少刻，從夏日之長晷，不問寒暑，竝依今之夏至，朝夕上測，各十七刻。比之古漏，則上多昔四刻，即用今漏，則冬至多五刻。雖冬至之時數刻侵夜，五是少日，於事非疑。庶罪人不以漏短而為捍，獄囚無以在夜之致誣，求之鄙意，竊謂允合。」眾議以為宜依范泉前制，高宗曰：「沈長史議得中，宜更博議。」左丞宗元饒議曰：「竊尋沈議非頓異范，正是欲使四時均其刻數，兼斟酌其佳，以會優劇。即同牒請寫還刪定曹詳改前制。」高宗依事施行。

洙以太建元年卒，時年五十二。

戚衮字公文，吳郡鹽官人也。祖顯，齊給事中。父霸，梁臨賀王府中兵參軍。

衮少聰慧，遊學京都，受三禮於國子助教劉文紹，一二年中，大義略備。年十九，梁武帝勑策孔子正言并周禮、禮記義，衮對高第。仍除揚州祭酒從事史。

就國子博士宋懷方質儀禮義，懷方北人，自魏攜儀禮、禮記疏，祕惜不傳，及將亡，謂家人曰「吾死後，戚生若赴，便以儀禮、禮記義本付之，若其不來，即宜隨屍而殯」。其為儒者推許如此。尋兼太學博士。

梁簡文在東宮，召衮講論。又嘗置宴集玄儒之士，先命道學互相質難，次令中庶子徐摛馳騁大義，閒以劇談。摛辭辯縱橫，難以答抗，諸人懾氣，皆失次序。衮時騁義，摛與往復，衮精采自若，對答如流，簡文深加歎賞。尋除員外散騎侍郎，又遷員外散騎常侍。敬帝承制，出為江州長史，仍隨沈泰鎮南豫州。泰之奔齊也，逼衮俱行，後自鄴下遁還。又隨程文季北伐，呂梁軍敗，衮沒于周，久之得歸。仍兼國子助教，除中衛始興王府錄事參軍。太建十三年卒，時年六十三。

衮於梁代撰三禮義記，值亂亡失，禮記義四十卷行於世。

鄭灼字茂昭，東陽信安人也。祖惠，梁衡陽太守。父季徽，通直散騎侍郎、建安令。

灼幼而聰敏，勵志儒學，少受業于皇偘。梁中大通五年，釋褐奉朝請。累遷員外散騎侍郎、給事中、安東臨川王府記室參軍，轉平西邵陵王府記室。簡文在東宮，雅愛經術，引灼為西省義學士。承聖中，除通直散騎侍郎，兼國子博士。尋為威戎將軍，兼中書通事舍人。高祖、世祖之世，歷安東臨川、鎮北鄱陽二王府諮議參軍，累遷中散大夫，以本職兼國子博士。未拜，太建十三年卒，時年六十八。

灼性精勤，尤明三禮。少時嘗夢與皇侃遇於途，侃謂灼曰「鄭郎開口」，侃因唾灼口中，自後義理逾進。灼家貧，抄義疏以日繼夜，筆毫盡，每削用之。灼常蔬食，講授多苦心熱，若瓜時，輒偃臥以瓜鎮心，起便誦讀，其篤志如此。

時有晉陵張崖、吳郡陸詡、吳興沈德威、會稽賀德基，俱以禮學自命。

張崖傳三禮於同郡劉文紹，仕梁歷王府中記室。天嘉元年，為尚書儀曹郎，廣沈文阿儀注，撰五禮。出為丹陽令、王府諮議參軍。御史中丞宗元饒表薦為國子博士。

陸詡少習崔靈恩三禮義宗，梁世百濟國表求講禮博士，詔令詡行。還除給事中、定陽令。天嘉初，侍始興王伯茂讀，遷尚書祠部郎中。

沈德威字懷遠，少有操行。梁太清末，遁於天目山，築室以居，雖處亂離，而篤學無倦，遂治經業。天嘉元年，徵出都，侍太子講禮傳。尋授太學博士，轉國子助教。每自學還私室以講授，道俗受業者數十百人，率常如此。遷太常丞，兼五禮學士，尋為尚書儀曹郎，後為祠部郎。俄丁母憂去職。禎明三年入隋，官至秦王府主簿。年五十五卒。

賀德基字承業，世傳禮學。祖文發，父淹，仕梁俱為祠部郎，竝有名當世。

德基少遊學于京邑，積年不歸，衣資罄乏，又恥服故弊，盛冬止衣裌襦袴。嘗於白馬寺前逢一婦人，容服甚盛，呼德基入寺門，脫白綸巾以贈之。仍謂德基曰：「君方為重器，不久貧寒，故以此相遺耳。」德基問嫗姓名，不答而去。德基於禮記稱為精明，居以傳授，累遷尚書祠部郎。德基雖不至大官，而三世儒學，俱為祠部，時論美其不墜焉。

全緩字弘立，吳郡錢塘人也。幼受易于博士褚仲都，篤志研翫，得其精微。梁太清初，歷王國侍郎、奉朝請，俄轉國子助教，兼司義郎，專講詩、易。紹泰元年，除尚書水部郎。太建中，累遷鎮南始興王府諮議參軍，隨府詣湘州，以疾卒，時年七十四。緩治周易、老、莊，時人言玄者咸推之。

張譏字直言，清河武城人也。祖僧寶，梁散騎侍郎、太子洗馬。父仲悅，梁廬陵王府錄事參軍、尚書祠部郎中。

譏幼聰俊，有思理，年十四，通孝經、論語。篤好玄言，受學于汝南周弘正，每有新意，為先輩推伏。梁大同中，召補國子正言生。梁武帝嘗於文德殿釋乾、坤文言，譏與陳郡袁憲等預焉，勑令論議，諸儒莫敢先出，譏乃整容而進，諮審循環，辭令溫雅。梁武帝甚異之，賜裙襦絹等，仍云「表卿稽古之力」。

譏幼喪母，有錯綵經帕，即母之遺製，及有所識，家人具以告之，每歲時輒對帕哽噎，不能自勝。及丁父憂，居喪過禮。服闋，召補湘東王國左常侍，轉田曹參軍，遷士林館學士。

簡文在東宮，出士林館發孝經題，譏論議往復，甚見嗟賞，自是每有講集，必遣使召譏。及侯景寇逆，於圍城之中，猶侍哀太子於武德後殿講老、莊。梁臺陷，譏崎嶇避難，卒不事景。景平，歷臨安令。

高祖受禪，除太常丞，轉始興王府刑獄參軍。天嘉中，遷國子助教。是時周弘正在國學，發周易題，弘正第四弟弘直亦在講席。譏與弘正論議，弘正乃屈，弘直危坐厲聲，助其申理。譏乃正色謂弘直曰：「今日義集，辯正名理，雖知兄弟急難，四公不得有助。」弘直曰：「僕助君師，何為不可？」舉座以為笑樂。弘正嘗謂人曰：「吾每登座，見張譏在席，使人懍然。」高宗世，歷建安王府記室參軍，兼東宮學士，轉武陵王限內記室，學士如故。

後主在東宮，集官僚置宴，時造玉柄麈尾新成，後主親執之，曰：「當今雖復多士如林，至於堪捉此者，獨張譏耳。」即手授譏。仍令於溫文殿講莊、老，高宗幸宮臨聽，賜御所服衣一襲。後主嗣位，領南平王府諮議參軍、東宮學士。尋遷國子博士，學士如故。後主嘗幸鍾山開善寺召從臣坐於寺西南松林下，勑召譏豎義。時索麈尾未至，後主勑取松枝，手以屬譏，曰「可代麈尾」。顧謂羣臣曰「此即是張譏後事」。禎明三年入隋，終於長安，時年七十六。

譏性恬靜，不求榮利，常慕閑逸，所居宅營山池，植花果，講周易、老、莊而教授焉。吳郡陸元朗、朱孟博、一乘寺沙門法才、法雲寺沙門慧休、至真觀道士姚綏，皆傳其業。譏所撰周易義三十卷，尚書義十五卷，毛詩義二十卷，孝經義八卷，論語義二十卷，老子義十一卷，莊子內篇義十二卷，外篇義二十卷，雜篇義十卷，玄部通義十二卷，又撰遊玄桂林二十四卷，後主嘗勑人就其家寫入祕閣。

子孝則，官至始安王記室參軍。

顧越字思南，吳郡鹽官人也。所居新坡黃岡，世有鄉校，由是顧氏多儒學焉。

越少孤，以勤苦自立，聰慧有口辯，說毛氏詩，傍通異義，梁太子詹事周捨甚賞之。解褐揚州議曹史，兼太子左率丞。越於義理精明，尤善持論，與會稽賀文發俱為梁南平王偉所重，引為賓客。尋補五經博士。紹泰元年，遷國子博士。世祖即位，除始興王諮議參軍，侍東宮讀。世祖以越篤老，厚遇之，除給事黃門侍郎，又領國子博士，侍讀如故。廢帝嗣立，除通直散騎常侍、中書舍人。華皎之構逆也，越在東陽，或譖之於高宗，言其有異志，詔下獄，因坐免。太建元年卒於家，時年七十八。

時有東陽龔孟舒者，亦治毛氏詩，善談名理。梁武世，仕至尋陽郡丞，元帝在江州，遇之甚重，躬師事焉。承聖中，兼中書舍人。天嘉初，除員外散騎常侍，兼國子助教、太中大夫。太建中卒。

沈不害字孝和，吳興武康人也。祖揔，齊尚書祠部郎。父懿，梁邵陵王參軍。

不害幼孤，而脩立好學。十四，召補國子生，舉明經。累遷梁太學博士，轉廬陵王府刑獄參軍，長沙王府諮議，帶汝南令。天嘉初，除衡陽王府中記室參軍，兼嘉德殿學士。自梁季喪亂，至是國學未立，不害上書曰：

臣聞立人建國，莫尚於尊儒，成俗化民，必崇於教學。故東膠西序，事隆乎三代，環林璧水，業盛於兩京。自淳源旣遠，澆波已扇，物之感人無窮，人之逐欲無節，是以設訓垂範，啟導心靈，譬彼染藍，類諸琢玉，然後人倫以睦，卑高有序，忠孝之理旣明，君臣之道攸固。執禮自基，魯公所以難侮，歌樂已細，鄭伯於是前亡，干戚舞而有苗至，泮宮成而淮夷服，長想洙、泗之風，載懷淹、稷之盛，有國有家，莫不尚已。

梁太清季年，數鍾否剥，戎狄外侵，姦回內奰，朝聞鼓鼙，夕炤烽火。洪儒碩學，解散甚於坑夷，五典、九丘，湮滅逾乎帷蓋。成均自斯墜業，瞽宗於是不脩，裒成之祠弗陳祼享，釋菜之禮無稱俎豆，頌聲寂寞，遂踰一紀。後生敦悅，不見函杖之儀，晚學鑽仰，徒深倚席之歎。

陛下繼曆升統，握鏡臨㝢，道洽寰中，威加無外，濁流已清，重氛載廓，含生熈阜，品庶咸亨。宜其弘振禮樂，建立庠序，式稽古典，紆迹儒宮，選公卿門子，皆入于學，助教博士，朝夕講肄，使擔簦負笈，鏘鏘接衽，方領矩步，濟濟成林。如切如磋，聞詩聞禮，一年可以功倍，三冬於是足用。故能擢秀雄州，揚庭觀國，入仕登朝，資優學以自輔，莅官從政，有經業以治身，轖駕列庭，青紫拾地。

古者王世子之貴，猶與國子齒，降及漢儲，茲禮不墜，曁乎兩晉，斯事彌隆，所以見師嚴而道尊者也。皇太子天縱生知，無待審喻，猶宜晦迹俯同，專經請業，奠爵前師，肅若舊典。昔闕里之堂，莫萊自闢，舊宅之內，絲竹流音，前聖遺烈，深以烱戒。況復江表無虞，海外有截，豈得不開闡大猷，恢弘至道？寧可使玄教儒風，弗興聖世，盛德大業，遂蘊堯年？臣末學小生，詞無足筭，輕獻瞽言，伏增悚惕。

詔答曰：「省表聞之。自舊章㢮廢，微言將絕，朕嗣膺寶業，念在緝熈，而兵革未息，軍國草創，常恐前王令典，一朝泯滅。卿才思優洽，文理可求，弘惜大體，殷勤名教，付外詳議，依事施行。」又表改定樂章，詔使製三朝樂歌八首，合二十八曲，行之樂府。

五年，除灨令。入為尚書儀曹郎，遷國子博士，領羽林監，勑治五禮，掌策文謚議。太建中，除仁武南康嗣王府長史，行丹陽郡事。轉員外散騎常侍、光祿卿。尋為戎昭將軍、明威武陵王長史，行吳興郡事。俄入為通直散騎常侍，兼尚書左丞。十二年卒，時年六十三。

不害治經術，善屬文，雖博綜墳典，而家無卷軸。每製文，操筆立成，曾無尋檢。僕射汝南周弘正常稱之曰：「沈生可謂意聖人乎！」箸治五禮儀一百卷，文集十四卷。

子志道，字崇基，少知名。解褐揚州主簿，尋兼文林箸士，歷安東新蔡王記室參軍。禎明三年入隋。

王元規字正範，太原晉陽人也。祖道寶，齊員外散騎常侍、晉安郡守。父瑋，梁武陵王府中記室參軍。

元規八歲而孤，兄弟三人，隨母依舅氏往臨海郡，時年十二。郡土豪劉瑱者，資財巨萬，以女妻之。元規母以其兄弟幼弱，欲結彊援，元規泣請曰：「姻不失親，古人所重。豈得苟安異壤，輒婚非類！」母感其言而止。

元規性孝，事母甚謹，晨昬未嘗離左右。梁時山陰縣有暴水，流漂居宅，元規唯有一小船，倉卒引其母妹并孤姪入船，元規自執檝棹而去，留其男女三人，閣於樹杪，及水退獲全，時人皆稱其至行。

元規少好學，從吳興沈文阿受業，十八，通春秋左氏、孝經、論語、喪服。梁中大通元年，詔策春秋，舉高第，時名儒咸稱賞之。起家湘東王國左常侍，轉員外散騎侍郎。簡文之在東宮，引為賓客，每令講論，甚見優禮。除中軍宣城王府記室參軍。及侯景寇亂，攜家屬還會稽。天嘉中，除始興王府功曹參軍，領國子助教，轉鎮東鄱陽王府記室參軍，領助教如故。

後主在東宮，引為學士，親受禮記、左傳、喪服等義，賞賜優厚。遷國子祭酒。新安王伯固嘗因入宮，適會元規將講，乃啟請執經，時論以為榮。俄除尚書祠部郎。自梁代諸儒相傳為左氏學者，皆以賈逵、服虔之義難駮杜預，凡一百八十條，元規引證通析，無復疑滯。每國家議吉凶大禮，常參預焉。丁母憂去職，服闋，除鄱陽王府中錄事參軍，俄轉散騎侍郎，遷南平王府限內參軍。王為江州，元規隨府之鎮，四方學徒不遠千里來請道者，常數十百人。禎明三年入隋，為秦王府東閤祭酒。年七十四，卒於廣陵。

元規箸春秋發題辭及義記十一卷，續經典大義十四卷，孝經義記兩卷，左傳音三卷，禮記音兩卷。

子大業，聰敏知名。

時有吳郡陸慶，少好學，遍知五經，尤明春秋左氏傳，節操甚高。釋褐梁武陵王國右常侍，歷征西府墨曹行參軍，除婁令。值梁季喪亂，乃覃心釋典，經論靡不該究。天嘉初，徵為通直散騎侍郎，不就。永陽王為吳郡太守，聞其名，欲與相見，慶固辭以疾。時宗人陸榮為郡五官掾，慶嘗詣焉，王乃微服往榮第，穿壁以觀之。王謂榮曰：「觀陸慶風神凝峻，殆不可測，嚴君平、鄭子真何以尚茲。」鄱陽、晉安王俱以記室徵，竝不就。乃築室屏居，以禪誦為事，由是傳經受業者蓋鮮焉。

史臣曰：夫砥身勵行，必先經術，樹國崇家，率由茲道，故王政因之而至治，人倫得之而攸序。若沈文阿之徒，各專經授業，亦一代之鴻儒焉。文阿加復草創禮儀，蓋叔孫通之流亞矣。

## 陳書‧卷三十四 列傳第二十八 文學

杜之偉　顏晃　江德藻　庾持　許亨　褚玠　岑之敬　陸琰弟瑜　何之元　徐伯陽　張正見　蔡凝　阮卓

易曰「觀乎人文以化成天下」，孔子曰「煥乎其有文章」也。自楚、漢以降，辭人世出，洛汭、江左，其流彌暢。莫不思侔造化，明竝日月，大則憲章典謨，裨贊王道，小則文理清正，申紓性靈。至於經禮樂，綜人倫，通古今，述美惡，莫尚乎此。後主嗣業，雅尚文詞，傍求學藝，煥乎俱集。每臣下表疏及獻上賦頌者，躬自省覽，其有辭工，則神筆賞激，加其爵位，是以搢紳之徒，咸知自勵矣。若名位文學晃箸者，別以功迹論。今綴杜之偉等學旣兼文，備于此篇云爾。

杜之偉字子大，吳郡錢塘人也。家世儒學，以三禮專門。父規，梁奉朝請，與光祿大夫濟陽江革、都官尚書會稽孔休源友善。

之偉幼精敏，有逸才。七歲，受尚書，稍習詩、禮，略通其學。十五，遍觀文史及儀禮故事，時輩稱其早成。僕射徐勉嘗見其文，重其有筆力。中大通元年，梁武帝幸同泰寺捨身，勑勉撰定儀註，勉以臺閣先無此禮，召之偉草具其儀。乃啟補東宮學士，與學士劉陟等鈔撰羣書，各為題目。所撰富教、政道二篇，皆之偉為序。及湘陰侯蕭昂為江州刺史，以之偉掌記室。昂卒，廬陵王續代之，又手教招引，之偉固辭不應命，乃送昂喪柩還京。仍侍臨成公讀。尋除揚州議曹從事、南康嗣王墨曹參軍，兼太學限內博士。大同七年，梁皇太子釋奠於國學，時樂府無孔子、顏子登哥詞，尚書參議令之偉製其文，伶人傳習，以為故事。轉補安前邵陵王田曹參軍，又轉刑獄參軍。之偉年位甚卑，特以彊識俊才，頗有名當世，吏部尚書張纘深知之，以為廊廟器也。

侯景反，之偉逃竄山澤。及高祖為丞相，素聞其名，召補記室參軍。遷中書侍郎，領大箸作。高祖受禪，除鴻臚卿，餘竝如故。之偉啟求解箸作，曰：「臣以紹泰元年，忝中書侍郎，掌國史，于今四載。臣本庸賤，謬蒙盼識，思報恩獎，不敢廢官。皇曆惟新，驅馭軒、昊，記言記事，未易其人，箸作之材，更宜選眾。御史中丞沈烱、尚書左丞徐陵、梁前兼大箸作虞荔、梁前黃門侍郎孔奐，或清文贍筆，或彊識稽古，遷、董之任，允屬羣才，臣無容遽變市朝，再妨賢路。堯朝皆讓，誠不可追，陳力就列，庶幾知免。」優勑不許。尋轉大匠卿，遷太中大夫，仍勑撰梁史。永定三年卒，時年五十二。高祖甚悼惜之，詔贈通直散騎常侍，賻錢五萬，布五十匹，棺一具，剋日舉哀。

之偉為文，不尚浮華，而溫雅博贍。所製多遺失，存者十七卷。

顏晃字元明，琅邪臨沂人也。少孤貧，好學，有辭采。解褐梁邵陵王兼記室參軍。時東宮學士庾信嘗使于府中，王使晃接對，信輕其尚少，曰「此府兼記室幾人」？晃答曰「猶當少於宮中學士」。當時以為善對。

侯景之亂，西奔荊州。承聖初，除中書侍郎。時杜龕為吳興太守，專好勇力，其所部多輕險少年，元帝患之，乃使晃管其書翰。仍勑龕曰：「卿年時尚少，習讀未晚，顏晃文學之士，使相毗佐，造次之閒，必宜諮稟。」及龕誅，晃歸世祖，世祖委以書記，親遇甚篤。除宣毅府中錄事，兼記室參軍。

永定二年，高祖幸大莊嚴寺，其夜甘露降，晃獻甘露頌，詞義該典，高祖甚奇之。天嘉初，遷員外散騎常侍，兼中書舍人，掌詔誥。三年卒，時年五十三。詔贈司農卿，謚曰貞子，并賜墓地。

晃家世單門，傍無戚援，而介然脩立，為當世所知。其表奏詔誥，下筆立成，便得事理，而雅有氣質。有集二十卷。

江德藻字德藻，濟陽考城人也。祖柔之，齊尚書倉部郎中。父革，梁度支尚書、光祿大夫。

德藻好學，善屬文。美風儀，身長七尺四寸。性至孝，事親盡禮。與異產昆弟居，恩惠甚篤。起家梁南中郎武陵王行參軍。大司馬南平王蕭偉聞其才，召為東閤祭酒。遷安西湘東王府外兵參軍，尋除尚書比部郎，以父憂去職。服闋之後，容貌毀瘠，如居喪時。除安西武陵王記室，不就。久之，授廬陵王記室參軍。除廷尉正，尋出為南兖州治中。及高祖為司空、征北將軍，引德藻為府諮議。轉中書侍郎，遷雲麾臨海王長史。陳臺建，拜尚書吏部侍郎。

高祖受禪，授祕書監，兼尚書左丞。尋以本官兼中書舍人。天嘉四年，兼散騎常侍，與中書郎劉師知使齊，箸北征道理記三卷。還拜太子中庶子，領步兵校尉。頃之遷御史中丞，坐公事免。尋拜振遠將軍、通直散騎常侍。自求宰縣，出補新喻令，政尚恩惠，頗有異績。六年，卒於官，時年五十七。世祖甚悼惜之，詔贈散騎常侍。所著文筆十五卷。

子椿，亦善屬文，歷太子庶子、尚書左丞。

庾持字允德，潁川鄢陵人也。祖佩玉，宋長沙內史。父彌，梁長城令。

持少孤，性至孝，居父憂過禮。篤志好學，尤善書記，以才藝聞。解褐梁南平王國左常侍、輕車河東王府行參軍，兼尚書郎，尋而為真。出為安吉令，遷鎮東邵陵王府限外記室，兼建康令。天監初，世祖與持有舊，及世祖為吳興太守，以持為郡丞，兼掌書翰，自是常依文帝。文帝剋張彪，鎮會稽，又令持監臨海郡。以貪縱失民和，為山盜所劫，幽執十旬，世祖遣劉澄討平之，持乃獲免。高祖受禪，授安東臨川王府諮議參軍。天嘉初，遷尚書左丞。以預長城之功，封崇德縣子，邑三百戶。拜封之日，請令史為客，受其餉遺，世祖怒之，因坐免。尋為宣惠始興王府諮議參軍。除臨安令，坐杖殺縣民免封。遷為給事黃門侍郎。除稜威將軍、鹽官令。光大元年，遷祕書監，知國史事。又為少府卿，領羽林監。遷太中大夫，領步兵校尉。太建元年卒，時年六十二。詔贈光祿大夫。

持善字書，每屬辭，好為奇字，文士亦以此譏之。有集十卷。

許亨字亨道，高陽新城人，晉徵士詢之六世孫也。曾祖珪，歷給事中，委桂陽太守，高尚其志，居永興之究山，即詢之所隱也。祖勇慧，齊太子家令、冗從僕射。父懋，梁始平 、天門二郡守、太子中庶子、散騎常侍，以學藝聞，撰毛詩風雅比興義類十五卷，述行記四卷。

亨少傳家業，孤介有節行。博通羣書，多識前代舊事，名輩皆推許之，甚為南陽劉之遴所重，每相稱述。解褐梁安東王行參軍，兼太學博士，尋除平西府記室參軍。太清初，為征西中記室，兼太常丞。

侯景之亂，避地郢州，會梁邵陵王自東道至，引為諮議參軍。王僧辯之襲郢州也，素聞其名，召為儀同從事中郎。遷太尉從事中郎，與吳興沈烱對掌書記，府朝政務，一以委焉。晉安王承制，授給事黃門侍郎，亨奉牋辭府，僧辯答曰：「省告，承有朝授，良為德舉。卿操尚惇深，文藝該洽，學優而官，自致青紫。況久羈駿足，將成頓轡，匡輔虛闇，期寄實深。旣欣遊處，用忘勞屈，而枳棘栖鵷，常以增歎。夕郎之選，雖為清顯，位以才升，差自無愧。且卿始云知命，方騁康衢，未有執戟之疲，便深夜行之慨，循復來翰，殊用憮然。古人相思，千里命駕，素心不昧，寧限城闉，存顧之深，荒慙無已。」

高祖受禪，授中散大夫，領羽林監。遷太中大夫，領大箸作，知梁史事。初，僧辯之誅也，所司收僧辯及其子頠屍，於方山同坎埋瘞，至是無敢言者。亨以故吏，抗表請葬之，乃與故義徐陵、張種、孔奐等，相率以家財營葬具，凡七柩皆改窆焉。

光大初，高宗入輔，以亨貞正有古人之風，甚相欽重，常以師禮事之。及到仲舉之謀出高宗也，毛喜知其詐，高宗問亨，亨勸勿奉詔。高宗即位，拜衛尉卿。太建二年卒，時年五十四。

初撰齊書并志五十卷，遇亂失亡。後撰梁史，成者五十八卷。梁太清之後所製文筆六卷。

子善心，早知名，官至尚書度支侍郎。

褚玠字溫理，河南陽翟人也。曾祖炫，宋昇明初與謝朏、江斆、劉俁入侍殿中，謂之四友。官至侍中、吏部尚書，謚貞子。祖澐，梁御史中丞。父蒙，太子舍人。

玠九歲而孤，為叔父驃騎從事中郎隨所養。早有令譽，先達多以才器許之。及長，美風儀，善占對，博學能屬文，詞義典實，不好豔靡。起家王府法曹，歷轉外兵記室。天嘉中，兼通直散騎常侍，聘齊，還為桂陽王友。遷太子庶子、中書侍郎。

太建中，山陰縣多豪猾，前後令皆以贓汙免，高宗患之，謂中書舍人蔡景歷曰：「稽陰大邑，久無良宰，卿文士之內，試思其人。」景歷進曰：「褚玠廉儉有幹用，未審堪其選不？」高宗曰：「甚善，卿言與朕意同。」乃除戎昭將軍、山陰令。縣民張次的、王休達等與諸猾吏賄賂通姦，全丁大戶，類多隱沒。玠乃鎖次的等，具狀啟臺，高宗手勑慰勞，并遣使助玠搜括，所出軍民八百餘戶。

時舍人曹義達為高宗所寵，縣民陳信家富於財，諂事義達，信父顯文恃勢橫暴。玠乃遣使執顯文，鞭之一百，於是吏民股慄，莫敢犯者。信後因義達譖玠，竟坐免官。玠在任歲餘，守祿俸而已，去官之日，不堪自致，因留縣境，種蔬菜以自給。或嗤玠以非百里之才，玠答曰：「吾委輸課最，不後列城，除殘去暴，姦吏局蹐。若謂其不能自潤脂膏，則如來命。以為不達從政，吾未服也。」時人以為信然。皇太子知玠無還裝，手書賜粟米二百斛，於是還都。太子愛玠文辭，令入直殿省。十年，除電威將軍、仁威淮南王長史，頃之，以本官掌東宮管記。十二年，遷御史中丞，卒于官，時年五十二。

玠剛毅有膽決，兼善騎射。嘗從司空侯安都於徐州出獵，遇有猛獸，玠引弓射之，再發皆中口入腹，俄而獸斃。及為御史中丞，甚有直繩之稱。自梁末喪亂，朝章廢㢮，司憲因循，守而勿革，玠方欲改張，大為條例，綱維略舉，而編次未訖，故不列于後焉。及卒，太子親製誌銘，以表惟舊。至德二年，追贈祕書監。所製章奏雜文二百餘篇，皆切事理，由是見重於時。

子亮，有才學，官至尚書殿中侍郎。

岑之敬字思禮，南陽棘陽人也。父善紆，梁世以經學聞，官至吳寧令、司義郎。

之敬年五歲，讀孝經，每燒香正坐，親戚咸加歎異。年十六，策春秋左氏制旨、孝經義，擢為高第。御史奏曰：「皇朝多士，例止明經，若顏、閔之流，乃應高第。」梁武帝省其策曰：「何妨我復有顏、閔邪？」因召入面試，令之敬昇講座，勑中書舍人朱异執孝經，唱士章，武帝親自論難。之敬剖釋縱橫，應對如響，左右莫不嗟服。乃除童子奉車郎，賞賜優厚。十八，預重雲殿法會，時武帝親行香，熟視之敬曰：「未幾見兮，突而弁兮！」即日除太學限內博士。尋為壽光學士、司義郎，又除武陵王安西府刑獄參軍事。太清元年，表請試吏，除南沙令。

侯景之亂，之敬率領所部，赴援京師。至郡境，聞臺城陷，乃與眾辭訣，歸鄉里。承聖二年，除晉安王宣惠府中記室參軍。是時蕭勃據嶺表，勑之敬宣旨慰喻，會江陵陷，仍留廣州。太建初，還朝，授東宮義省學士，太子素聞其名，尤降賞接。累遷鄱陽王中衛府記室、鎮北府中錄事參軍、南臺治書侍御史、征南府諮議參軍。

之敬始以經業進，而博涉文史，雅有詞筆，不為醇儒。性謙謹，未嘗以才學矜物，接引後進，恂恂如也。每忌日營齋，必躬自洒掃，涕泣終日，士君子以篤行稱之。十一年卒，時年六十一。太子嗟惜，賻贈甚厚。有集十卷行於世。

子德潤，有父風，官至中軍吳興王記室。

陸琰字溫玉，吏部尚書瓊之從父弟也。父令公，梁中軍宣城王記室參軍。

琰幼孤、好學，有志操。州舉秀才。解褐宣惠始興王行參軍，累遷法曹外兵參軍，直嘉德殿學士。世祖聽覽餘暇，頗留心史籍，以琰博學，善占誦，引置左右。嘗使製刀銘，琰援筆即成，無所點竄，世祖嗟賞久之，賜衣一襲。俄兼通直散騎常侍，副琅邪王厚聘齊，及至鄴下而厚病卒，琰自為使主。時年二十餘，風神韶亮，占對閑敏，齊士大夫甚傾心焉。還為雲麾新安王主簿，遷安成王長史，寧遠府記室參軍。太建初，為武陵王明威府功曹史，兼東宮管記。丁母憂去官。五年卒，時年三十四。太子甚傷悼之，手令舉哀，加其賻贈，又自製誌銘。至德二年，追贈司農卿。

琰寡嗜慾，鮮矜競，遊心經籍，晏如也。其所製文筆多不存本，後主求其遺文，撰成二卷。有弟瑜。

瑜字幹玉。少篤學，美詞藻。州舉秀才。解褐驃騎安成王行參軍，轉軍師晉安王外兵參軍、東宮學士。兄琰時為管記，竝以才學娛侍左右，時人比之二應。太建二年，太子釋奠于太學，宮臣竝賦詩，命瑜為序，文甚贍麗。遷尚書祠部郎中，丁母憂去職。服闋，為桂陽王明威將軍功曹史，兼東宮管記。累遷永陽王文學、太子洗馬、中舍人。

瑜幼長讀書，晝夜不廢，聰敏彊記，一覽無復遺失。嘗受莊、老於汝南周弘正，學成實論於僧滔法師，竝通大旨。時皇太子好學，欲博覽羣書，以子集繁多，命瑜鈔撰，未就而卒，時年四十四。太子為之流涕，手令舉哀，官給喪事，并親製祭文，遣使者弔祭。仍與詹事江揔書曰：「管記陸瑜，奄然殂化，悲傷悼惜，此情何已。吾生平愛好，卿等所悉，自以學涉儒雅，不逮古人，欽賢慕士，是情尤篤。梁室亂離，天下糜沸，書史殘𡙇，禮樂崩淪，晚生後學，匪無牆面，卓爾出羣，斯人而已。吾識覽雖局，未曾以言議假人，至於片善小才，特用嗟賞。況復洪識奇士，此故忘言之地。論其博綜子史，諳究儒墨，經耳無遺，觸目成誦，一襃一貶，一激一揚，語玄㭊理，披文摘句，未嘗不聞者心伏，聽者解頤，會意相得，自以為布衣之賞。吾監撫之暇，事隙之辰，頗用譚笑娛情，琴樽閒作，雅篇豔什，迭互鋒起。每清風朗月，美景良辰，對羣山之參差，望巨波之滉瀁，或翫新花，時觀落葉，旣聽春鳥，又聆秋雁，未嘗不促膝舉觴，連情發藻，且代琢磨，閒以嘲謔，俱怡耳目，竝留情致。自謂百年為速，朝露可傷，豈謂玉折蘭摧，遽從短運，為悲為恨，當復何言。遺迹餘文，觸目增泫，絕絃投筆，恒有酸恨。以卿同志，聊復敘懷，涕之無從，言不寫意。」其見重如此。至德二年，追贈光祿卿。有集十卷。瑜有從父兄玠，從父弟琛。

玠字潤玉，梁大匠卿晏子之子。弘雅有識度，好學，能屬文。舉秀才，對策高第。吏部尚書袁樞薦之於世祖，超授衡陽王文學，直天保殿學士。太建初，遷長沙王友，領記室。後主在東宮，聞甚名，徵為管記。仍除中舍人，管記如故，甚見親待。尋以疾失明，將還鄉里，太子解衣贈玠，為之流涕。八年卒，時年三十七。有令舉哀，并加賵贈。至德二年，追贈少府卿。有集十卷。

琛字潔玉，宣毅臨川王長史丘公之子。少警俊，事後母以孝聞。世祖為會稽太守，琛年十八，上善政頌，甚有詞采，由此知名，舉秀才。起家為衡陽王主簿，兼東宮管記。歷豫章王文學，領記室，司徒主簿，直宣明殿學士。尋遷尚書三公侍郎，兼通直散騎常侍，聘齊，還為司徒左西掾。又掌東宮管記，太子愛琛才辯，深禮遇之。後主嗣位，遷給事黃門侍郎、中書舍人，參掌機密。琛性頗疏，坐漏洩禁中語，詔賜死，時年四十二。

何之元廬江灊人也。祖僧達，齊南臺治書侍御史。父法勝，以行業聞。

之元幼好學，有才思，居喪過禮，為梁司空袁昂所重。天監末，昂表薦之，因得召見。解褐梁太尉臨川王揚州議曹從事史，尋轉主簿。及昂為丹陽尹，辟為丹陽五官掾，揔戶曹事。尋除信義令。之元宗人敬容者，勢位隆重，頻相顧訪，之元終不造焉。或問其故，之元曰：「昔楚人得寵於觀起，有馬者皆亡。夫德薄任隆，必近覆敗，吾恐不獲其利而招其禍。」識者以是稱之。

會安西武陵王為益州刺史，以之元為安西刑獄參軍。侯景之亂，武陵王以太尉承制，授南梁州長史、北巴西太守。武陵王自成都舉兵東下，之元與蜀中民庶抗表請無行，王以為沮眾，囚之元于艦中。及武陵兵敗，之元從邵陵太守劉恭之郡。俄而江陵陷，劉恭卒，王琳召為記室參軍。梁敬帝冊琳為司空，之元除司空府諮議參軍，領記室。

王琳之立蕭莊也，署為中書侍郎。會齊文宣帝薨，令之元赴弔，還至壽春，而王琳敗，齊主以為揚州別駕，所治即壽春也。及眾軍北伐，得淮南地，湘州刺史始興王叔陵遣功曹史柳咸賷書召之元。之元始與朝庭有隙，及書至，大惶恐，讀書至「孔璋無罪，左車見用」，之元仰而歎曰：「辭旨若此，豈欺我哉！」遂隨咸至湘州。太建八年，除中衛府功曹參軍事，尋遷諮議參軍。

及叔陵誅，之元乃屏絕人事，銳精箸述。以為梁氏肇自武皇，終于敬帝，其興亡之運，盛衰之跡，足以垂鑒戒，定襃貶。究其始終，起齊永元元年，迄于王琳遇獲，七十五年行事，草創為三十卷，號曰梁典。甚序曰：

記事之史，其流不一，編年之作，無若春秋，則魯史之書，非帝皇之籍也。案三皇之簡為三墳，五帝之策為五典，此典義所由生也。至乃尚書述唐帝為堯典，虞帝為舜典，斯又經文明據。是以典之為義久矣哉。若夫馬史、班漢，述帝稱紀，自茲厥後，因相祖習。及陳壽所撰，名之曰志，揔其三國，分路揚鑣。唯何法盛晉書變帝紀為帝典，旣云師古，在理為優。故今之所作，稱為梁典。

梁有天下，自中大同以前，區㝢寧晏，太清以後，寇盜交侵，首尾而言，未為盡美，故開此一書，分為六意。以高祖創基，因乎齊末，尋宗討本，起自永元，今以前如干卷為追述。高祖生自布衣，長於弊俗，知風教之臧否，識民黎之情偽。爰逮君臨，弘斯政術，四紀之內，寔云殷阜。今以如干卷為太平。世不常夷，時無恒治，非自我後，仍屬橫流，今以如干卷為敘亂。洎高祖晏駕之年，太宗幽辱之歲，謳歌獄訟，向西陝不向東都。不庭之民，流逸之士，征伐禮樂，歸世祖不歸太宗。撥亂反正，厥庸斯在，治定功成，其勳有屬。今以如干卷為世祖。至於四海困窮，五德升替，則敬皇紹立，仍以禪陳，今以如干卷為敬帝。驃騎王琳，崇立後嗣，雖不達天命，然是其忠節，今以如干卷為後嗣主。至在太宗，雖加美謚，而大寶之號，世所不遵，蓋以拘於賊景故也。承聖紀歷，自接太清，神筆詔書，非宜輒改，詳之後論，蓋有理焉。

夫事有始終，人有業行，本末之閒，頗宜詮敘。案臧榮緒稱史無裁斷，猶起居注耳，由此而言，寔資詳悉。

又編年而舉其歲次者，蓋取分明而易尋也。若夫獫狁孔熾，鯁我中原，始自一君，終為二主，事有相涉，言成混漫。今以未分之前為北魏，旣分之後，高氏所輔為東魏，宇文所挾為西魏，所以相分別也。重以蓋彰殊體，繁省異文，其閒損益，頗有凡例。

禎明三年，京城陷，乃移居常州之晉陵縣。隋開皇十三年，卒于家。

徐伯陽字隱忍，東海人也。祖度之，齊南徐州議曹從事史。父僧權，梁東宮通事舍人，領祕書，以善書知名。

伯陽敏而好學，善色養，進止有節。年十五，以文筆稱。學春秋左氏。家有史書，所讀者近三千餘卷。試策高第，尚書板補梁河東王國右常侍、東宮學士、臨川嗣王府墨曹參軍。大同中，出為候官令，甚得民和。侯景之亂，伯陽浮海南至廣州，依於蕭勃。勃平還朝，仍將家屬之吳郡。

天嘉二年，詔侍晉安王讀。尋除司空侯安都府記室參軍事，安都素聞其名，見之，降席為禮。甘露降樂遊苑，詔賜安都，令伯陽為謝表，世祖覽而奇之。太建初，中記室李爽、記室張正見、左民郎賀徹、學士阮卓、黃門郎蕭詮、三公郎王由禮、處士馬樞、記室祖孫登、比部賀循、長史劉刪等為文會之友，後有蔡凝、劉助、陳暄、孔範亦預焉，皆一時之士也。遊宴賦詩，勒成卷軸，伯陽為其集序，盛傳於世。

及新安王為南徐州刺史，除鎮北新安王府中記室參軍，兼南徐州別駕，帶東海郡丞。鄱陽王為江州刺史，伯陽嘗奉使造焉，王率府僚與伯陽登匡嶺，置宴，酒酣，命筆賦劇韻二十，伯陽與祖孫登前成，王賜以奴婢雜物。及新安王還京，除臨海嗣王府限外諮議參軍。十一年春，皇太子幸太學，詔新安王於辟雍發論語題，仍命伯陽為辟雍頌，甚見佳賞。除鎮右新安王府諮議參軍事。十三年，聞姊喪，發疾而卒，時年六十六。

張正見字見賾，清河東武城人也。祖蓋之，魏散騎常侍、勃海長樂二郡太守。父脩禮，魏散騎侍郎，歸梁，仍拜本職，遷懷方太守。

正見幼好學，有清才。梁簡文在東宮，正見年十三，獻頌，簡文深贊賞之。簡文雅尚學業，每自昇座說經，正見嘗預講筵，請決疑義，吐納和順，進退詳雅，四座咸屬目焉。太清初，射策高第，除邵陵王國左常侍。

梁元帝立，拜通直散騎侍郎，遷彭澤令。屬梁季喪亂，避地於匡俗山，時焦僧度擁眾自保，遣使請交，正見懼之，遜辭延納，然以禮法自持，僧度亦雅相敬憚。

高祖受禪，詔正見還都，除鎮東鄱陽王府墨曹行參軍，兼衡陽王府長史。歷宜都王限外記室、撰史箸士，帶尋陽郡丞。累遷尚書度支郎、通直散騎侍郎，箸士如故。太建中卒，時年四十九。有集十四卷，其五言詩尤善，大行於世。

蔡凝字子居，濟陽考城人也。祖撙，梁吏部尚書、金紫光祿大夫。父彥高，梁給事黃門侍郎。

凝幼聰晤，美容止。旣長，博涉經傳，有文辭，尤工草隸。天嘉四年，釋褐受祕書郎，轉廬陵王文學。光大元年，除太子洗馬、司徒主簿。太建元年，遷太子中舍人。以名公子選尚信義公主，拜駙馬都尉、中書侍郎。遷晉陵太守。及將之郡，更令左右緝治中書廨宇，謂賓友曰：「庶來者無勞，不亦可乎？」尋授寧遠將軍、尚書吏部侍郎。

凝年位未高，而才地為時所重，常端坐西齋，自非素貴名流，罕所交接，趣時者多譏焉。高宗常謂凝曰：「我欲用義興主壻錢肅為黃門郎，卿意何如？」凝正色對曰：「帝鄉舊戚，恩由聖旨，則無所復問。若格以僉議，黃散之職，故須人門兼美，惟陛下裁之。」高宗默然而止。肅聞而有憾，令義興主日譖之於高宗，尋免官，遷交阯。頃之，追還。

後主嗣位，授晉安王諮議參軍，轉給事黃門侍郎。後主嘗置酒會，羣臣歡甚，將移醼於弘範宮，眾人咸從，唯凝與袁憲不行。後主曰：「卿何為者？」凝對曰：「長樂尊嚴，非酒後所過，臣不敢奉詔。」眾人失色。後主曰：「卿醉矣。」即令引出。他日，後主謂吏部尚書蔡徵曰：「蔡凝負地矜才，無所用也。」尋遷信威晉熙王府長史，鬱鬱不得志，乃喟然歎曰：「天道有廢興，夫子云『樂天知命』，斯理庶幾可達。」因製小室賦以見志，甚有辭理。陳亡入隋，道病卒，時年四十七。

子君知頗知名。

阮卓，陳留尉氏人。祖詮，梁散騎侍郎。父問道，梁寧遠岳陽王府記室參軍。

卓幼而聰敏，篤志經籍，善談論，尤工五言詩。性至孝，其父隨岳陽王出鎮江州，遇疾而卒，卓時年十五，自都奔赴，水漿不入口者累日。屬侯景之亂，道路阻絕，卓冒履險艱，載喪柩還都。在路遇賊，卓形容毀瘁，號哭自陳，賊哀而不殺之，仍護送出境。及渡彭蠡湖，中流忽遇疾風，船幾沒者數四，卓仰天悲號，俄而風息，人皆以為孝感之至焉。

世祖即位，除輕車鄱陽王府外兵參軍。天康元年，轉雲麾新安王府記室參軍，仍隨府轉翊右記室，帶撰史箸士。遷鄱陽王中衛府錄事，轉晉安王府記室，箸士如故。及平歐陽紇，交阯夷獠往往相聚為寇抄，卓奉使招慰。交阯通日南、象郡，多金翠珠貝珍怪之產，前後使者皆致之，唯卓挺身而還，衣裝無他，時論咸伏其廉。遷衡陽王府中錄事參軍。入為尚書祠部郎。遷始興王中衛府記室參軍。

叔陵之誅也，後主謂朝臣曰：「阮卓素不同逆，宜加旌異。」至德元年，入為德教殿學士。尋兼通直散騎常侍，副王話聘隋。隋主夙聞卓名，乃遣河東薛道衡、琅邪顏之推等，與卓談醼賦詩，賜遺加禮。還除招遠將軍、南海王府諮議參軍。以目疾不之官，退居里舍，改構亭宇，脩山池卉木，招致賓友，以文酒自娛。禎明三年入于隋，行至江州，追感其父所終，因遘疾而卒，時年五十九。

時有武威陰鏗，字子堅，梁左衛將軍子春之子。幼聰慧，五歲能誦詩賦，日千言。及長，博涉史傳，尤善五言詩，為當時所重。釋褐梁湘東王法曹參軍。天寒，鏗嘗與賓友宴飲，見行觴者，因回酒炙以授之，眾坐皆笑，鏗曰：「吾儕終日酣飲，而執爵者不知其味，非人情也。」及侯景之亂，鏗嘗為賊所擒，或救之獲免，鏗問其故，乃前所行觴者。天嘉中，為始興王府中錄事參軍。世祖嘗醼羣臣賦詩，徐陵言之於世祖，即日召鏗預醼，使賦新成安樂宮，鏗援筆便就，世祖甚歎賞之。累遷招遠將軍、晉陵太守、員外散騎常侍，頃之卒。有集三卷行於世。

史臣曰：夫文學者，蓋人倫之所基歟！是以君子異乎眾庶。昔仲尼之論四科，始乎德行，終於文學，斯則聖人亦所貴也。至如杜之偉之徒，值於休運，各展才用，之偉尤箸美焉。

「江德操字德藻」或本「江德藻字德藻」，疑。

## 陳書‧卷三十五 列傳第二十九

熊曇朗　周迪　留異　陳寶應

熊曇朗，豫章南昌人也，世為郡箸姓。曇朗跅㢮不羈，有膂力，容貌甚偉。侯景之亂，稍聚少年，據豐城縣為柵，桀黠劫盜多附之。梁元帝以為巴山太守。荊州陷，曇朗兵力稍彊，劫掠隣縣，縛賣居民，山谷之中，最為巨患。

及侯瑱鎮豫章，曇朗外示服從，陰欲圖瑱。侯方兒之反瑱也，曇朗為之謀主，瑱敗，曇朗獲瑱馬仗子女甚多。及蕭勃踰嶺，歐陽頠為前軍，曇朗紿頠共往巴山襲黃法𣰋，又報法𣰋期共破頠，約曰「事捷與我馬仗」。及出軍，與頠掎角而進，又紿頠曰「余孝頃欲相掩襲，須分留奇兵，甲仗旣少，恐不能濟」。頠乃送甲三百領助之。及至城下，將戰，曇朗偽北，法𣰋乘之，頠失援，狼狽退衂，曇朗取其馬仗而歸。時巴山陳定亦擁兵立寨，曇朗偽以女妻定子。又謂定曰「周迪、余孝頃竝不願此婚，必須以彊兵來迎」。定乃遣精甲三百并土豪二十人往迎，旣至，曇朗執之，收其馬仗，竝論價責贖。

紹泰二年，曇朗以南川豪帥，隨例除游騎將軍。尋為持節、飆猛將軍、桂州刺史資，領豐城令，歷宜新、豫章二郡太守。王琳遣李孝欽等隨余孝頃於臨川攻周迪，曇朗率所領赴援。其年，以功除持節、通直散騎常侍、寧遠將軍，封永化縣侯，邑一千戶，給鼓吹一部。又以抗禦王琳之功，授平西將軍、開府儀同三司，餘竝如故。及周文育攻余孝勱於豫章，曇朗出軍會之，文育失利，曇朗乃害文育，以應王琳，事見文育傳。於是盡執文育所部諸將，據新淦縣，帶江為城。

王琳東下，世祖徵南川兵，江州刺史周迪、高州刺史黃法𣰋欲沿流應赴，曇朗乃據城列艦斷遏，迪等與法𣰋因帥南中兵築城圍之，絕其與琳信使。及王琳敗走，曇朗黨援離心，迪攻陷其城，虜其男女萬餘口。曇朗走入村中，村民斬之，傳首京師，懸于朱雀觀。於是盡收其宗族，無少長皆弃市。

周迪，臨川南城人也。少居山谷，有膂力，能挽彊弩，以弋獵為事。侯景之亂，迪宗人周續起兵於臨川，梁始興王蕭毅以郡讓續，迪召募鄉人從之，每戰必勇冠眾軍。續所部渠帥，皆郡中豪族，稍驕橫，續頗禁之，渠帥等竝怨望，乃相率殺續，推迪為主，迪乃據有臨川之地，築城于工塘。梁元帝授迪持節、通直散騎常侍、壯武將軍、高州刺史，封臨汝縣侯，邑五百戶。

紹泰二年，除臨川內史。尋授使持節、散騎常侍、信威將軍、衡州刺史，領臨川內史。周文育之討蕭勃也，迪桉甲保境，以觀成敗。文育使長史陸山才說迪，迪乃大出糧餉，以資文育。勃平，以功加振遠將軍，遷江州刺史。

高祖受禪，王琳東下，迪欲自據南川，乃揔召所部八郡守宰結盟，聲言入赴，朝廷恐其為變，因厚慰撫之。琳至湓城，新吳洞主余孝頃舉兵應琳。琳以為南川諸郡可傳檄而定，乃遣其將李孝欽、樊猛等南徵糧餉。猛等與余孝頃相合，眾且二萬，來趨工塘，連八城以逼迪。迪使周敷率眾頓臨川故郡，截斷江口，因出與戰，大敗之，屠其八城，生擒李孝欽、樊猛、余孝頃送于京師，收其軍實，器械山積，并虜其人馬，迪竝自納之。永定二年，以功加平南將軍、開府儀同三司，增邑一千五百戶，給鼓吹一部。

世祖嗣位，進號安南將軍。熊曇朗之反也，迪與周敷、黃法𣰋等率兵共圍曇朗，屠之，盡有其眾。王琳敗後，世祖徵迪出鎮湓城，又徵其子入朝，迪趑趄顧望，竝不至。豫章太守周敷本屬於迪，至是與黃法𣰋率其所部詣闕，世祖錄其破熊曇朗之功，竝加官賞，迪聞之，甚不平，乃陰與留異相結。及王師討異，迪疑懼不自安，乃使其弟方興率兵襲周敷，敷與戰，破之。又別使兵襲華皎於湓城，事覺，盡為皎所擒。天嘉三年春，世祖乃下詔赦南川士民為迪所詿誤者，使江州刺史吳明徹都督眾軍，與高州刺史黃法𣰋、豫章太守周敷討迪。於是尚書下符曰：

告臨川郡士庶：昔西京為盛，信、越背誕；東都中興，萌、寵違戾。是以鷹鸇競逐，葅醢極誅，自古有之，其來尚矣。

逆賊周迪，本出輿臺，有梁喪亂，暴掠山谷。我高祖躬率百越，師次九川，濯其泥沙，假以毛羽，裁解豚佩，仍剖獸符，夘翼之恩，方斯莫喻。皇運肇基，頗布誠款，國步艱阻，竟微效力。龍節繡衣，藉王爵而御下，熊旗組甲，因地險而陵上。日者王琳始貳，蕭勃未夷，西結三湘，南通五嶺，衡、廣戡定，旣安反側，江、郢紛梗，復生攜背，擁據一郡，苟且百心，志貌常違，言迹不副。特以新吳未靜，地遠兵彊，互相兼并，成其形勢。收獲器械，俘虜士民，竝曰私財，曾無獻捷。時遣一介，終持兩端。朝廷光大含弘，引納崇遇，遂乃位等三槐，任均四嶽，富貴隆赫，超絕功臣。加以出師逾嶺，遠相響援，桉甲斷江，翻然猜拒。故司空愍公，敦以宗盟，情同骨肉，城池連接，勢猶脣齒，彭亡之禍，坐觀難作，階此舋故，結其黨與。于時北寇侵軼，西賊憑陵，屝屨糇糧，悉以資寇，爵號軍容，一遵偽黨。及王師凱振，大定區中，天網恢弘，弃之度外，璽書綸誥，撫慰綢繆，冠蓋縉紳，敦授重疊。至於熊曇朗勦滅，豐城克定，蓋由儀同法𣰋之元功，安西周敷之效力，司勳有典，懋賞斯舊，惡直醜正，自為仇讎，悖禮姦謀，因此滋甚。徵出湓城，歷年不就，求遣侍子，累載未朝。外誘逋亡，招集不逞，中調京輦，規冀非常。擅斂征賦，罕歸九府，擁遏二賈，害及四民。潛結賊異，共為表裏，同惡相求，密加應援。謂我六軍薄伐，三越未寧，屠破述城，虜縛妻息，分襲湓鎮，稱兵蠡邦，拘逼酋豪，攻圍城邑，幸國有備，應時衂殄。

假節、通直散騎常侍、仁武將軍、尋陽太守、懷仁縣伯華皎，明威將軍、廬陵太守、益陽縣子陸子隆，竝破賊徒，剋全郡境。持節、散騎常侍、安西將軍、定州刺史、領豫章太守、西豐縣侯周敷，躬扞溝壘，身當矢石，率茲義勇，以寡摧眾，斬馘萬計，俘虜千羣。迪方收餘燼，還固墉堞。使持節、安南將軍、開府儀同三司、高州刺史、新建縣侯法𣰋，雄績早宣，忠誠夙箸，未奉王命，前率義旅，旣援敷等，又全子隆，裹糧擐甲，仍躡飛走，批羆之旅，驅馳越電，振武之眾，叱咤移山，以此追奔，理無遺類。

雖復朽株將拔，非待尋斧，落葉就殞，無勞烈風；但去草絕根，在於未蔓，撲火止燎，貴乎速滅，分命將帥，寔資英果。今遣鎮南儀同司馬、湘東公相劉廣德，兼平西司馬孫曉，北新蔡太守魯廣達，持節、安南將軍、吳州刺史彭澤縣侯魯悉達，甲士萬人，步出興口。又遣前吳興太守胡鑠，樹功將軍、前宣城太守錢法成，天門、義陽二郡太守樊毅，雲麾將軍、合州刺史南固縣侯焦僧度，嚴武將軍、建州刺史辰縣子張智達，持節、都督江吳二州諸軍事、安南將軍、江州刺史安吳縣侯吳明徹，樓艦馬步，直指臨川。前安成內史劉士京，巴山太守蔡僧貴，南康內史劉峰，廬陵太守陸子隆，安成內史闕慎，竝受儀同法𣰋節度，同會故郡。又命尋陽太守華皎，光烈將軍、巴州刺史潘純陁，平西將軍、郢州刺史欣樂縣侯章昭達，竝率貔豹，逕造賊城。使持節、散騎常侍、鎮南將軍、開府儀同三司、湘州刺史湘東郡公度，分遣偏裨，相繼上道，戈船蔽水，彀騎彌山。又詔鎮南將軍、開府儀同三司歐陽頠，率其子弟交州刺史盛、新除太子右率邃、衡州刺史侯曉等，以勁越之兵，踰嶺北邁。千里同期，百道俱集，如脫稽誅，更淹旬晦，司空、大都督安都已平賊異，凱歸非久，飲至禮畢，乘勝長驅，勦撲凶醜，如燎毛髮。已有明詔，罪唯迪身，黎民何辜，一皆原宥。其有因機立功，賞如別格；執迷不改，刑茲罔赦。

吳明徹至臨川，令眾軍作連城攻迪，相拒不能剋，世祖乃遣高宗揔督討之，迪眾潰，妻子悉擒，乃脫身踰嶺之晉安，依于陳寶應。寶應以兵資迪，留異又遣第二子忠臣隨之。

明年秋，復越東興嶺，東興、南城、永成縣民，皆迪故人，復共應之。世祖遣都督章昭達征迪，迪又散于山谷。初，侯景之亂也，百姓皆弃本業，羣聚為盜，唯迪所部，獨不侵擾，竝分給田疇，督其耕作，民下肆業，各有贏儲，政教嚴明，徵斂必至，餘郡乏絕者，皆仰以取給。迪性質朴，不事威儀，冬則短身布袍，夏則紫紗袜腹，居常徒跣，雖外列兵衛，內有女伎，挼繩破篾，傍若無人。然輕財好施，凡所周贍，毫釐必鈞，訥於言語，而襟懷信實，臨川人皆德之。至是竝共藏匿，雖加誅戮，無肯言者。昭達仍度嶺，頓于建安，與陳寶應相抗，迪復收合出東興。時宣城太守錢肅鎮東興，以城降迪。吳州刺史陳詳率師攻迪，詳兵大敗，虔化侯陳訬、陳留太守張遂竝戰死，於是迪眾復振。世祖遣都督程靈洗擊破之，迪又與十餘人竄于山穴中，日月轉久，相隨者亦稍苦之。後遣人潛出臨川郡市魚鮭，足痛，舍於邑子，邑子告臨川太守駱牙，牙執之，令取迪自效。因使腹心勇士隨入山中，誘迪出獵，伏兵於道傍，斬之，傳首京都，梟于朱雀觀三日。

留異，東陽長山人也。世為郡箸姓。異善自居處，言語醞藉，為鄉里雄豪。多聚惡少，陵侮貧賤，守宰皆患之。梁代為蟹浦戍主，歷晉安、安固二縣令。侯景之亂，還鄉里，召募士卒，東陽郡丞與異有隙，引兵誅之，及其妻子。太守沈巡援臺，讓郡於異，異使兄子超監知郡事，率兵隨巡出都。

及京城陷，異隨臨城公蕭大連，大連板為司馬，委以軍事。異性殘暴，無遠略，督責大連軍主及以左右私樹威福，眾竝患之。會景將軍宋子仙濟浙江，異奔還鄉里，尋以其眾降于子仙。是時大連亦趣東陽之信安嶺，欲之鄱陽，異乃為子仙鄉導，令執大連。侯景署異為東陽太守，收其妻子為質。景行臺劉神茂建義拒景，異外同神茂，而密契於景。及神茂敗績，為景所誅，異獨獲免。

侯景平後，王僧辯使異慰勞東陽，仍糾合鄉閭，保據巖阻，其徒甚盛，州郡憚焉。元帝以為信安令。荊州陷，王僧辯以異為東陽太守。世祖平定會稽，異雖轉輸糧饋，而擁擅一郡，威福在己。紹泰二年，以應接之功，除持節、通直散騎常侍、信武將軍、縉州刺史，領東陽太守，封永興縣侯，邑五百戶。其年遷散騎常侍、信威將軍，增邑三百戶，餘竝如故。又以世祖長女豐安公主配異第三子貞臣。永定二年，徵異為使持節、散騎常侍、都督南徐州諸軍事、平北將軍、南徐州刺史，異遷延不就。

世祖即位，改授都督縉州諸軍事、安南將軍、縉州刺史，領東陽太守。異頻遣其長史王澌為使入朝，澌每言朝廷虛弱，異信之，雖外示臣節，恒懷兩端，與王琳自鄱陽信安嶺潛通信使。王琳又遣使往東陽，署守宰。及琳敗，世祖遣左衛將軍沈恪代異為郡，實以兵襲之。異出下淮抗禦，恪與戰，敗績，退還錢塘，異乃表啟遜謝。是時眾軍方事湘、郢，乃降詔書慰喻，且羈縻之，異亦知朝廷終討於己，乃使兵戍下淮及建德，以備江路。湘州平，世祖乃下詔曰：

昔四罪難弘，大媯之所無赦，九黎亂德，少昊之所必誅。自古皇王，不貪征伐，苟為時蠹，事非獲已。

逆賊留異，數應亡滅，繕甲完聚，由來積年。進謝羣龍，自躍於千里，退懷首鼠，恒持於百心。中歲密契番禺，旣弘天網，賜以名爵，敦以國姻，儻望懷音，猶能革面。王琳竊據中流，翻相應接，別引南川之嶺路，專為東道之主人，結附凶渠，唯欣禍亂。旣祅氛盪定，氣沮心孤，類傷鳥之驚弦，等窮獸之謀觸。雖復遣家入質，子陽之態轉遒；侍子還朝，隗嚻之心方熾。

朕志相成養，不計疵慝，披襟解帶，敦喻殷勤。蜂目彌彰，梟聲無改，遂置軍江口，嚴戍下淮，顯然反叛，非可容匿。且縉邦膏腴，稽南殷曠，永割王賦，長壅國民，竹箭良材，絕望京輦，雚蒲小盜，共肆貪殘，念彼餘甿，兼其慨息。西戎屈膝，自款重關，秦國依風，竝輸侵地，三邊已乂，四表咸寧，唯此微妖，所宜清殄。可遣使持節、都督南徐州諸軍事、征北將軍、司空、南徐州刺史桂陽郡開國公安都指往擒戮，罪止異身，餘無所問。

異本謂官軍自錢塘江而上，安都乃由會稽、諸暨步道襲之。異聞兵至，大恐，弃郡奔于桃支嶺，於嶺口立柵自固。明年春，安都大破其柵，異與第二子忠臣奔于陳寶應，於是虜其餘黨男女數千人。天嘉五年，陳寶應平，并擒異送都，斬于建康市，子姪及同黨無少長皆伏誅，唯第三子貞臣以尚主獲免。

陳寶應，晉安候官人也。世為閩中四姓。父羽，有材幹，為郡雄豪。寶應性反覆，多變詐。梁代晉安數反，累殺郡將，羽初竝扇惑合成其事，後復為官軍鄉導破之，由是一郡兵權皆自己出。

侯景之亂，晉安太守、賓化侯蕭雲以郡讓羽，羽年老，但治郡事，令寶應典兵。是時東境饑饉，會稽尤甚，死者十七八，平民男女竝皆自賣，而晉安獨豐沃。寶應自海道寇臨安、永嘉及會稽、餘姚、諸暨，又載米粟與之𧵍易，多致玉帛子女，其有能致舟乘者，亦竝奔歸之，由是大致貲產，士眾彊盛。侯景平，元帝因以羽為晉安太守。

高祖輔政，羽請歸老，求傳郡于寶應，高祖許之。紹泰元年，授壯武將軍、晉安太守，尋加員外散騎常侍。二年，封候官縣侯，邑五百戶。時東西嶺路寇賊擁隔，寶應自海道趨于會稽貢獻。高祖受禪，授持節、散騎常侍、信武將軍、閩州刺史，領會稽太守。世祖嗣位，進號宣毅將軍，又加其父光祿大夫，仍命宗正錄其本系，編為宗室，并遣使條其子女，無大小竝加封爵。

寶應娶留異女為妻，侯安都之討異也，寶應遣兵助之，又資周迪兵糧，出寇臨川。及都督章昭達於東興南城破迪，世祖因命昭達都督眾軍，由建安南道渡嶺，又命益州刺史領信義太守余孝頃都督會稽、東陽、臨海、永嘉諸軍自東道會之，以討寶應，并詔宗正絕其屬籍。於是尚書下符曰：

告晉安士庶：昔隴西旅拒，漢不稽誅，遼東叛換，魏申宏略。若夫無諸漢之策勳，有扈夏之同姓，至於納吳濞之子，致橫海之師，違姒啟之命，有甘誓之討。況迺族不繫於宗盟，名無紀於庸器，而顯成三叛，舋深四罪者乎？

案閩寇陳寶應父子，卉服支孽，本迷愛敬。梁季喪亂，閩隅阻絕，父旣豪俠，扇動蠻陬，椎髻箕坐，自為渠帥，無聞訓義，所資姦諂，爰肆蜂豺，俄而解印。炎行方謝，網漏吞舟，日月居諸，弃之度外。自東南王氣，寔表聖基，斗牛聚星，允符王迹，梯山航海，雖若款誠，擅割瓌珍，竟微職貢。朝廷遵養含弘，寵靈隆赫，起家臨郡，兼晝繡之榮，裂地置州，假藩麾之盛。即封戶牖，仍邑櫟陽，乘華轂者十人，保弊廬而萬石。又以盛漢君臨，推恩婁敬，隆周朝會，迺長滕侯，由是紫泥青紙，遠賁恩澤，鄉亭龜組，頒及嬰孩。

自谷遷喬，孰復為擬，而苞藏鴆毒，敢行狼戾。連結留異，表裏周迪，盟歃婚姻，自為脣齒，屈彊山谷，推移歲時。及我彀騎防山，定秦望之西部，戈船下瀨，克匯澤之南川，遂敢舉斧，竝助凶孽，莫不應弦摧衂，盡殪醜徒。每以罪在酋渠，憫茲驅逼，所收俘馘，竝勒矜放。仍遣中使，爰降詔書，天網恢弘，猶許改思。異旣走險，迪又逃刑，誑侮王人，為之川藪，遂使袁熙請席，遠歎頭行，馬援觀蛙，猶安井底。至如遏絕九賦，剽掠四民，闔境資財，盡室封奪，凡厥倉頭，皆略黔首。蝥賊相扇，叶契連蹤，乃復踰超瀛溟，寇擾浹口，侵軼嶺嶠，掩襲述城，縛掠吏民，焚燒官寺，此而可縱，孰不可容？

今遣沙州刺史俞文冏，明威將軍程文季，假節、宣猛將軍、成州刺史甘他，假節、雲旗將軍譚瑱，假節、宣猛將軍、前監臨海郡陳思慶，前軍將軍徐智遠，明毅將軍宜黃縣開國侯慧紀，開遠將軍、新除晉安太守趙彖，持節、通直散騎常侍、壯武將軍、定州刺史康樂縣開國侯林馮，假節、信威將軍、都督東討諸軍事、益州刺史余孝頃，率羽林二萬，蒙衝蓋海，乘跨滄波，掃蕩巢窟。此皆明恥教戰，濡須鞠旅，累從楊僕，亟走孫恩，斬蛟中流，命馮夷而鳴鼓，黿鼉為駕，𨏼方壺而建旗。

義安太守張紹賓，忠誠款到，累使求軍，南康內史裴忌，新除輕車將軍劉峰，東衡州刺史錢道戢，竝即遣人仗，與紹賓同行。

故司空歐陽公，昔有表奏，請宣薄伐，遙途意合，若伏波之論兵，長逝遺誠，同子顏之勿赦。征南薨謝，上策無忘，周南餘恨，嗣子弗忝。廣州刺史歐陽紇，克符家聲，聿遵廣略，舟師步卒，二萬分趨，水扼長鯨，陸掣封狶，董率衡、廣之師，會我六軍。

潼州刺史李䐖，明州刺史戴晃，新州刺史區白獸，壯武將軍脩行師，陳留太守張遂，前安成內史闕慎，前廬陵太守陸子隆，前豫寧太守任蠻奴，巴山太守黃法慈，戎昭將軍、湘東公世子徐敬成，吳州刺史魯廣達，前吳州刺史遂興縣開國侯詳，使持節、都督征討諸軍事、散騎常侍、護軍將軍昭達，率緹騎五千，組甲二萬，直渡邵武，仍頓晉安。桉轡揚旌，夷山堙谷，指期掎角，以制飛走。

前宣城太守錢肅，臨川太守駱牙，太子左衛率孫詡，尋陽太守莫景隆，豫章太守劉廣德，竝隨機鎮遏，絡驛在路。

使持節、散騎常侍、鎮南將軍、開府儀同三司、江州刺史新建縣開國侯法𣰋，戒嚴中流，以為後殿。

斧鉞所臨，罪唯元惡及留異父子。其黨主帥，雖有請泥函谷，相背淮陰，若能翻然改圖，因機立效，非止肆眚，仍加賞擢。其建、晉士民，久被驅迫者，大軍明加撫慰，各安樂業，流寓失鄉，即還本土。其餘立功立事，已具賞格。若執迷不改，同惡趑趄，斧鉞一臨，罔知所赦。

昭達旣剋周迪，踰東興嶺，頓于建安，余孝頃又自臨海道襲于晉安，寶應據建安之湖際，逆拒王師，水陸為柵。昭達深溝高壘，不與戰，但命軍士伐木為簰。俄而水盛，乘流放之，突其水柵，仍水步薄之，寶應眾潰，身奔山草閒，窘而就執，并其子弟二十人送都，斬于建康市。

史臣曰：梁末之災沴，羣凶競起，郡邑巖穴之長，村屯鄔壁之豪，資剽掠以致彊，恣陵侮而為大。高祖應期撥亂，戡定安輯，熊曇朗、周迪、留異、陳寶應雖身逢興運，猶志在亂常。曇朗姦慝翻覆，夷滅斯為幸矣。寶應及異，世祖或敦以婚姻，或處其類族，豈有不能威制，蓋以德懷也。遂乃背恩負義，各立異圖，地匪淮南，有為帝之志，勢非庸、蜀，啟自王之心。嗚呼，旣其迷暗所致，五宗屠勦，宜哉！

陳寶應傳「此皆明恥教戰，濡須鞠旅」，恐有誤。  潼州刺史李䐖，或本作「季腊」，或本作「李睹」，疑。

## 陳書‧卷三十六 列傳第三十

始興王叔陵　新安王伯固

始興王叔陵字子嵩，高宗之第二子也。梁承聖中，高宗在江陵為直閤將軍，而叔陵生焉。江陵陷，高宗遷關右，叔陵留于穰城。高宗之還也，以後主及叔陵為質。天嘉三年，隨後主還朝，封康樂侯，邑五百戶。

叔陵少機辯，徇聲名，彊梁無所推屈。光大元年，除中書侍郎。二年，出為持節、都督江州諸軍事、南中郎將、江州刺史。太建元年，封始興郡王，奉昭烈王祀。進授使持節、都督江郢晉三州諸軍事、軍師將軍，刺史如故。叔陵時年十六，政自己出，僚佐莫預焉。性嚴刻，部下懾憚。諸公子姪及罷縣令長，皆逼令事己。豫章內史錢法成詣府進謁，即配其子季卿將領馬仗，季卿慙恥，不時至，叔陵大怒，侵辱法成，法成憤怨自縊而死。州縣非其部內，亦徵攝案治之，朝貴及下吏有乖忤者，輒誣奏其罪，陷以重辟。

尋進號雲麾將軍，加散騎常侍。三年，加侍中。四年，遷都督湘衡桂武四州諸軍事、平南將軍、湘州刺史，侍中、使持節如故。諸州鎮聞其至，皆震恐股慄。叔陵日益暴橫，征伐夷獠，所得皆入己，絲毫不以賞賜。徵求役使，無有紀極。夜常不臥，燒燭達曉，呼召賓客，說民間細事，戲謔無所不為。性不飲酒，唯多置餚胾，晝夜食噉而已。自旦至中，方始寢寐。其曹局文案，非呼不得輒自呈。笞罪者皆繫獄，動數年不省視。瀟、湘以南，皆逼為左右，壥里殆無遺者。其中脫有逃竄，輒殺其妻子。州縣無敢上言，高宗弗之知也。尋進號鎮南將軍，給鼓吹一部，遷中衛將軍。九年，除使持節、都督揚徐東揚南豫四州諸軍事、揚州刺史，侍中、將軍、鼓吹如故。

十年，至都，加扶，給油幢車。叔陵治在東府，事務多關治省閣，執事之司，承意順旨，即諷上進用之，微致違忤，必抵以大罪，重者至殊死，道路籍籍，皆言其有非常志。叔陵脩飾虛名，每入朝，常於車中馬上執卷讀書，高聲長誦，陽陽自若。歸坐齋中，或自執斧斤為沐猴百戲。又好遊冢墓閒，遇有塋表主名可知者，輒令左右發掘，取其石誌古器，并骸骨肘脛，持為翫弄，藏之庫中。府內民閒少妻處女，微有色貌者，竝即逼納。

十一年，丁所生母彭氏憂去職。頃之，起為中衛將軍，使持節、都督、刺史如故。晉世王公貴人，多葬梅嶺，及彭卒，叔陵啟求於梅嶺葬之，乃發故太傅謝安舊墓，弃去安柩，以葬其母。初喪之日，偽為哀毀，自稱刺血寫涅槃經，未及十日，乃令庖厨擊鮮，日進甘膳。又私召左右妻女，與之姦合，所作尤不軌，侵淫上聞。高宗譴責御史中丞王政，以不舉奏免政官，又黜其典籤親事，仍加鞭捶。高宗素愛叔陵，不繩之以法，但責讓而已。服闋，又為侍中、中軍大將軍。

及高宗不豫，太子諸王竝入侍疾。高宗崩于宣福殿，翌日旦，後主哀頓俯伏，叔陵以剉藥刀斫後主，中項。太后馳來救焉，叔陵又斫太后數下。後主乳媼吳氏，時在太后側，自後掣其肘，後主因得起。叔陵仍持後主衣，後主自奮得免。長沙王叔堅手搤叔陵，奪去其刀，仍牽就柱，以其褶袖縛之。時吳媼已扶後主避賊，叔堅求後主所在，將受命焉。叔陵因奮袖得脫，突走出雲龍門，馳車還東府，呼其甲士，散金銀以賞賜，外召諸王將帥，莫有應者，唯新安王伯固聞而赴之。

叔陵聚兵僅千人，初欲據城保守，俄而右衛將軍蕭摩訶將兵至府西門，叔陵事急惶恐，乃遣記室韋諒送其鼓吹與摩訶，仍謂之曰：「如其事捷，必以公為台鼎。」摩訶紿報之曰：「須王心膂節將自來，方敢從命」。叔陵即遣戴溫、譚騏驎二人詣摩訶所，摩訶執以送臺，斬於閣道下。叔陵自知不濟，遂入內沈其妃張氏及寵妾七人于井中。叔陵有部下兵先在新林，於是率人馬數百，自小航渡，欲趨新林，以舟艦入北。行至白楊路，為臺軍所邀，伯固見兵至，旋避入巷，叔陵馳騎拔刃追之，伯固復還。叔陵部下多弃甲潰散，摩訶馬客陳智深迎刺叔陵，僵斃于地，閹豎王飛禽抽刀斫之十數下，馬客陳仲華就斬其首，送于臺。自寅至巳乃定。

尚書八座奏曰：「逆賊故侍中、中軍大將軍、始興王叔陵，幼而很戾，長肆貪虐。出撫湘南，及鎮九水，兩藩甿庶掃地無遺。蜂目犲聲，狎近輕薄，不孝不仁，阻兵安忍，無禮無義，唯戮是聞。及居偏憂，婬樂自恣，產子就館，日月相接。晝伏夜遊，恒習姦詭，抄掠居民，歷發丘墓。謝太傅晉朝佐命，草創江左，斲棺露骸，事驚聽視。自大行皇帝寢疾，翌日未瘳，叔陵以貴介之地，參侍醫藥，外無戚容，內懷逆弒。大漸之後，聖躬號擗，遂因匍匐，手犯乘輿。皇太后奉臨，又加鋒刃，窮凶極逆，曠古未儔。賴長沙王叔堅誠孝懇至，英果奮發，手加挫拉，身蔽聖躬。叔陵仍奔東城，招集兇黨，餘毒方熾，自害妻孥。雖應時梟懸，猶未攄憤怨，臣等參議，請依宋代故事，流尸中江，汙潴其室，并毀其所生彭氏墳廟，還謝氏之塋。」制曰：「凶逆梟獍，反噬宮闈，賴宗廟之靈，時從仆滅。撫情語事，酸憤兼懷，朝議有章，宜從所奏也。」

叔陵諸子，即日竝賜死。前衡陽內史彭暠、諮議參軍兼記室鄭信、中錄事參軍兼記室韋諒、典籤俞公喜，竝伏誅。暠，叔陵舅也，初隨高宗在關中，頗有勤效，因藉叔陵將領歷陽、衡陽二郡。信以便書記，有寵，謀謨皆預焉。諒，京兆人，梁侍中、護軍將軍粲之子也，以學業為叔陵所引。

陳智深以誅叔陵之功為巴陵內史，封游安縣子。陳仲華為下嶲太守，封新夷縣子。王飛禽除伏波將軍。賜金各有差。

新安王伯固字牢之，世祖之第五子也。生而龜胸，目通精揚白，形狀眇小，而俊辯善言論。天嘉六年，立為新安郡王，邑二千戶。廢帝嗣立，為使持節、都督南琅邪彭城東海三郡諸軍事、雲麾將軍、彭城琅邪二郡太守。尋入為丹陽尹，將軍如故。

太建元年，進號智武將軍，尹如故。秩滿，進號翊右將軍。尋授使持節、都督吳興諸軍事、平東將軍、吳興太守。四年，入為侍中、翊前將軍，遷安前將軍、中領軍。七年，出為使持節、散騎常侍、都督南徐南豫南北兖四州諸軍事、鎮北將軍、南徐州刺史。伯固性嗜酒，而不好積聚，所得祿俸，用度無節，酣醉以後，多所乞丐，於諸王之中，最為貧窶，高宗每矜之，特加賞賜。伯固雅性輕率，好行鞭捶，在州不知政事，日出田獵，或乘眠轝至於草閒，輒呼民下從遊，動至旬日，所捕獐鹿，多使生致，高宗頗知之，遣使責讓者數矣。

十年，入朝，又為侍中、鎮右將軍，尋除護軍將軍。其年為國子祭酒，領左驍騎將軍，侍中、鎮右竝如故。伯固頗知玄理，而墮業無所通，至於擿句問難，往往有奇意。為政嚴苛，國學有墮遊不脩習者，重加檟楚，生徒懼焉，由是學業頗進。

十二年，領宗正卿。十三年，為使持節、都督揚南徐東揚南豫四州諸軍事、揚州刺史，侍中、將軍如故。

後主初在東宮，與伯固甚相親狎，伯固又善謿謔，高宗每宴集，多引之。叔陵在江州，心害其寵，陰求疵瑕，將中之以法。及叔陵入朝，伯固懼罪，諂求其意，乃共訕毀朝賢，歷詆文武，雖耆年高位，皆面折之，無所畏忌。伯固性好射雉，叔陵又好開發冢墓，出遊野外，必與偕行，於是情好大叶，遂謀不軌。伯固侍禁中，每有密語，必報叔陵。及叔陵出奔東府，遣使告之，伯固單馬馳赴，助叔陵指揮。知事不捷，便欲遁走，會四門已閉，不得出，因同趣白楊道。臺馬客至，為亂兵所殺，尸於東昌館門，時年二十八。詔曰：「伯固同茲悖逆，殞身途路。今依外議，意猶弗忍，可特許以庶人禮葬。」又詔曰：「伯固隨同巨逆，自絕于天，俾無遺育，抑有恒典。但童孺靡識，兼預葭莩，寘之甸人，良以惻憫，及伯固所生王氏，可竝特宥為庶人。」國除。

史臣曰：孔子稱「富與貴，是人之所欲，非其道得之，不處也」。上自帝王，至于黎獻，莫不嫡庶有差，長幼攸序。叔陵險躁奔競，遂行悖逆，轘磔形骸，未臻其罪，汙潴居處，不足彰過，悲哉。

〔全文完〕

