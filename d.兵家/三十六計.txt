#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/07
#更新日期: 2021/02/07

## 三十六計

○ 總說

六六三十六，數中有術，術中有數。陰陽燮理，機在其空，機不可設，設則不中。

【按語】解語重數不重理，蓋理，術語自明；而數則在言外，若徒知術之為術，而不知術中有數，則術多不應，且詭謀權術，原在事理之中，人情之內。徜事出不經，則詭異立見，詫世惑俗，而機謀洩矣。或曰：三十六計中，每六計成一套，第一套為勝戰計，第二套為敵戰計，第三套為攻戰計，第四套為混戰計，第五套為並戰計，第六套為敗戰計。

○ 第一計‧勝戰計‧瞞天過海

備周則意怠，常見則不疑。陰在陽之內，不在陽之對。太陽，太陰。

【按語】陰謀作為，不能背於秘處行之。夜半行竊，僻巷殺人，愚俗之行，非謀士之所為也。

○ 第二計‧勝戰計‧圍魏救趙

共敵不如分敵，敵陽不如敵陰。

【按語】治兵如治水，銳者避其鋒，如導疏；弱者塞其虛，如築堰。故當齊救趙時，孫子謂田忌曰：「夫解雜亂糾紛者不控拳，救鬥者不搏擊，批亢搗虛，形格勢禁，則自為解耳。」

○ 第三計‧勝戰計‧借刀殺人

敵已明，友未定，引友殺敵，不自出力，以損推演。

【按語】敵象已露，而另一勢力更張，將有所為，便應借此力以毀敵人。如：鄭桓公將欲襲鄶，先問鄶之豪傑、良臣、辨智、果敢之士，盡書姓名，擇鄶之良田賂之，為官爵之名而書之，因為設壇場郭門之外而埋之，釁之以雞豭，若盟狀。鄶君以為內難也，而盡殺其良臣。桓公襲鄶，遂取之。諸葛亮之和吳拒魏，及關羽圍樊、襄，曹欲徙都，懿及蔣濟說曹曰：「劉備、孫權外親內疏，關羽得志，權心不願也。可遣人躡其後，許割江南以封權，則樊圍自釋。」曹從之，羽遂見擒。

○ 第四計‧勝戰計‧以逸待勞

困敵之勢，不以戰，損剛益柔。

【按語】此即致敵之法也。兵書云：「凡先處戰地而待敵者佚，後處戰地而趨戰者勞。故善戰者，致人而不致於人。」兵書論敵，此為論勢，則其旨非擇地以待敵，而在以簡馭繁，以不變應變，以小變應大變，以不動應動，以小動應大動，以樞應環也。管仲寓軍令於內政，實而備之；孫臏於馬陵道伏擊龐涓；李牧守雁門，久而不戰，而實備之，戰而大破匈奴。

○ 第五計‧勝戰計‧趁火打劫

敵之害大，就勢取利，剛決柔也。

【按語】敵害在內，則劫其地；敵害在外，則劫其民；內外交害，則劫其國。如：越王乘吳國內稻蟹不遺種而謀攻之，後卒乘吳北會諸侯於黃池之際，國內空虛，因而搗之，大獲全勝。

○ 第六計‧勝戰計‧聲東擊西

敵志亂萃不虞，坤下兌上之象。利其不自主而取之。

【按語】西漢七國反，周亞夫堅壁不戰。吳兵奔，壁之東南陬，亞夫便備西北；已而吳王精兵果攻西北，遂不得入。此敵志不亂，能自主也。漢末，朱雋圍黃巾於宛，張圍結壘，起土山以臨城內，鳴鼓攻其西南，黃巾悉眾赴之；雋自將精兵五千，掩其東北，遂乘虛而入。此敵志亂萃不虞也。然則聲東擊西之策，須視敵志亂否為定。亂，則勝；不亂，將自取敗亡，險策也。

○ 第七計‧敵戰計‧無中生有

誑也，非誑也，實其所誑也。少陰，太陰，太陽。

【按語】無而示有，誑也。誑不可久而易覺，故無不可以終無。無中生有，則由誑而真，由虛而實矣，無不可以敗敵，生有則敗敵矣。如：令狐潮圍雍丘，張巡縛嵩為人千餘，披黑夜，夜縋城下，潮兵爭射之，得箭數十萬。其後復夜縋人，潮兵笑，不設備，乃以死士五百砍潮營，焚壘幕，追奔十餘里。

○ 第八計‧敵戰計‧暗渡陳倉

示之以動，利其靜而有主，益動而巽。

【按語】奇出於正，無正不能出奇。不明修棧道，則不能暗渡陳倉。昔鄧艾屯白水之北，姜維遣廖化屯白水之南而結營焉。艾謂諸將曰：「維令卒還，吾軍人少，法當來渡而不作橋，此維使化持我，令不得還，必自東襲取洮城矣。」艾即夜潛軍徑到洮城，維果來渡。而艾先至據城，得以不破。此則是姜維不善用暗渡陳倉之計，而鄧艾察知其聲東擊西之謀也。

○ 第九計‧敵戰計‧隔岸觀火

陽乖序亂，陰以待逆。暴戾恣睢，其勢自斃。順以動豫，豫順以動。

【按語】乖氣浮張，逼則受擊，退則遠之，則亂自起。昔袁尚、袁熙奔遼東，眾尚有數千騎。初，遼東太守公孫康，恃遠不服。及曹操破烏丸，或說曹遂征之，尚兄弟可擒也。操曰：「吾方使康送尚、熙首來，不煩兵矣。」九月，操引兵自柳城還，康即斬尚、熙，傳其首。諸將問其故，操曰：「彼素畏尚等，吾急之，則並力；緩之，則相圖，其勢然也。」或曰：此兵書火攻之道也，按兵書《火攻篇》前段言火攻之法，後段言慎動之理，與隔岸觀火之意，亦相吻合。

○ 第十計‧敵戰計‧笑裏藏刀

信而安之，陰以圖之，備而後動，勿使有變。剛中柔外也。

【按語】兵書云：「辭卑而益備者，進也。無約而請和者，謀也。」故凡敵人之巧言令色，皆殺機之外露也。宋曹瑋知渭州，號令明肅，西夏人憚之。一日瑋方對客奕棋，會有叛誇數千，亡奔夏境。堠騎報至，諸將相顧失色，公言笑如平時。徐謂騎曰：「吾命也，汝勿顯言。」西夏人聞之，以為襲己，盡殺之。此臨機應變之用也。若勾踐之事夫差，則意使其久而安之矣。

○ 第十一計‧敵戰計‧李代桃僵

勢必有損，損陰以益陽。

【按語】我敵之情，各有長短。戰爭之事，難得全勝，而勝負之訣，即在長短之相較，乃有以短勝長之秘訣。如以下駟敵上駟，以上駟敵中駟，以中駟敵下駟之類，則誠兵家獨具之詭謀，非常理之可測也。

○ 第十二計‧敵戰計‧順手牽羊

微隙在所必乘，微利在所必得。少陰，少陽。

【按語】大軍動處，其隙甚多，乘間取利，不必以勝。勝固可用，敗亦可用。

○ 第十三計‧攻戰計‧打草驚蛇

疑以叩實，察而後動；復者，陰之媒也。

【按語】敵力不露，陰謀深沉，未可輕進，應遍揮其鋒。兵書云：「軍旁有險阻、潢井、葭葦、山林、翳薈者，必謹復索之，此伏姦所藏也。」

○ 第十四計‧攻戰計‧借屍還魂

有用者，不可借；不能用者，求借。借不能用者而用之，匪我求童蒙，童蒙求我。

【按語】換代之際，紛立亡國之後者，固借尸還魂之意也。凡一切寄兵權於人，而代其攻守者，皆此用也。

○ 第十五計‧攻戰計‧調虎離山

待天以困之，用人以誘之，往蹇來連。

【按語】《兵書》曰：「下政攻城。」若攻堅，則自取敗亡矣。敵既得地利，則不可爭其地。且敵有主而勢大：有主，則非利不來趨；勢大，則非天人合用不能勝。漢末羌率眾數千，遮虞詡於陳倉崤谷。詡即停軍不進，而宣言上書請兵，須到乃發。羌聞之，乃分抄旁縣。翔因其兵散，日夜進道，兼行百餘里，令軍士各作兩竈，日倍增之，羌不敢逼，遂大破之。兵到乃發者，利誘之也；日夜兼進者，用天時以困之也；倍增其竈者，惑之以人事也。

○ 第十六計‧攻戰計‧欲擒故縱

逼則反兵，走則減勢，緊隨勿迫。累其氣力，消其鬥志，散而後擒，兵不血刃。需，有孚，光。

【按語】所謂縱著，非放之也，隨之而稍鬆之耳。「窮寇勿追」亦即此意。蓋不追者，非不隨也，不迫之而已。武侯之七縱七擒，即縱而隨之，故躡輾轉推進，至於不毛之地。武侯之七縱，其意在拓地，在借孟獲以服諸蠻，非兵法也。故論戰，則擒者不可復縱。

○ 第十七計‧攻戰計‧拋磚引玉

類以誘之，擊蒙也。

【按語】誘敵之法甚多，最妙之法不在疑似之間，而在類同以固其惑。以旌旗金鼓誘敵者，疑似也；以老弱糧草誘敵者，則類同也。如：楚伐絞，軍其南門，屈瑕曰：「絞小而輕，輕則寡謀，請勿捍採樵者以誘之。」從之，絞人獲利。明日絞人爭出，驅楚役徙於山中。楚人坐守其北門，而伏諸山下，大敗之，為城下之盟而還。又如孫臏減竈而誘殺龐涓。

○ 第十八計‧攻戰計‧擒賊擒王

摧其堅，奪其魁，以解其體。龍戰於野，其道窮也。

【按語】攻勝則利不勝取。取小遺大，卒之利、將之累、帥之害、攻之虧也。舍勝而不摧堅擒王，是縱虎歸山也。擒王之法，不可圖辨旌旗，而當察其陣中之首動。昔張巡與尹子奇戰，直衝敵營，至子奇麾下，營中大亂，斬賊將五十餘人，殺士卒五千餘人。巡欲射子奇而不識，剡蒿為矢。中者喜謂巡矢盡，走白子奇，乃得其狀，使霽雲射之，中其左目，幾獲之，子奇乃收軍退還。

第十九計‧混戰計‧釜底抽薪

不敵其力，而消其勢，兌下乾上之象。

【按語】水沸者，力也，火之力也，陽中之陽也，銳不可當。薪者，火之魄也，即力之勢也，陰中之陰也，進而無害。故力不可當而勢猶可消。《尉繚子》曰：「氣實則鬥，氣奪則走。」而奪氣之法，則在攻心。昔吳漢為大司馬，有寇夜攻漢營，軍中驚擾，漢堅臥不動，軍中聞漢不動，有傾乃定。乃選精兵反擊，大破之。此即不直當其力而撲消其勢也。宋薛長儒為漢、湖、滑三州通判，駐漢州。州兵數百叛，開營門，謀殺知州、兵馬監押，燒營以為亂。有來告者，知州、監押皆不敢出。長儒挺身徒步，自壞垣入其營中，以福禍語亂卒曰：「汝輩皆有父母妻子，何故作此？叛者立於左，脅從者立於右！」於是不與謀者數百人立於右；獨主謀者十三人突門而出，散於諸村野，尋捕獲。時謂非長儒，則一城塗炭矣！此即攻心奪氣之用也。或曰：敵與敵對，搗強敵之虛以敗其將成之功也。

○ 第廿計‧混戰計‧混水摸魚

乘其陰亂，利其弱而無主。隨，以向晦入宴息。

【按語】動蕩之際，數力衝撞，弱者依違無主，散蔽而不察，我隨而取之。《六韜》曰：「三軍數驚，士卒不齊，相恐以敵強，相語以不利，耳目相屬，妖言不止，眾口相惑，不畏法令，不重其將，此弱徵也。」是魚，混戰之際擇此而取之。如：劉備之得荊州，取西川，皆此計也。

○ 第廿一計‧混戰計‧金蟬脫殼

存其形，完其勢；友不疑，敵不動。巽而止，蠱。

【按語】共友擊敵，坐觀其勢。尚另有一敵，則須去而存勢。則金蟬脫殼者，非徒走也，蓋為分身之法也。故大軍轉動，而旌旗金鼓，儼然原陣，使敵不敢動，友不生疑，待己摧他敵而返，而友敵始知，或猶且不知。然則金蟬脫殼者，在對敵之際，而抽精銳以襲別陣也。如：諸葛亮卒於軍，司馬懿追焉，姜維令儀反旗鳴鼓，若向懿者，懿退，於是儀結營而去。檀道濟被圍，乃命軍士悉甲，身自（白）服乘輿徐出外圍，魏懼有伏，不敢逼，乃歸。

○ 第廿二計‧混戰計‧關門捉賊

小敵困之。剝，不利有攸往。

【按語】捉賊而必關門，非恐其逸也，恐其逸而為他人所得也；且逸者不可復追，恐其誘也。賊者，奇兵也，游兵也，所以勞我者也。吳子曰：「今使一死賊，伏於曠野，千人追之，莫不梟視狼顧。何者？恐其暴起而害己也。是以一人投命，足懼千夫。」追賊者，賊有脫逃之機，勢必死鬥；若斷其去路，則成擒矣。故小敵必困之，不能，則放之可也。

○ 第廿三計‧混戰計‧遠交近攻

形禁勢格，利從近取，害以遠隔。上火下澤。

【按語】混戰之局，縱橫捭闔之中，各自取利。遠不可攻，而可以利相結；近者交之，反使變生肘腋。范睢之謀，為地理之定則，其理甚明。

○ 第廿四計‧混戰計‧假道伐虢

兩大之間，敵脅以從，我假以勢。困，有言不信。

【按語】假地用兵之舉，非巧言可誑，必其勢不受一方之脅從，則將受雙方之夾擊。如此境況之際，敵必迫之以威，我則誑之以不害，利其幸存之心，速得全勢，彼將不能自陣，故不戰而滅之矣。如：晉侯假道於虞以伐虢，晉滅虢，虢公醜奔京師，師還，襲虞滅之。

○ 第廿五計‧並戰計‧偷梁換柱

頻更其陣，抽其勁旅，待其自敗，而後乘之，曳其輪也。

【按語】陣有縱橫，天衡為梁，地軸為柱。梁柱以精兵為之，故觀其陣，則知精兵之所在。共戰他敵時，頻更其陣，暗中抽換其精兵，或竟代其為梁柱；勢成陣塌，遂兼其兵。並此敵以擊他敵之首策也。

○ 第廿六計‧並戰計‧指桑罵槐

大凌小者，警以誘之。剛中而應，行險而順。

【按語】率數未服者以對敵，若策之不行，而利誘之，又反啟其疑；於是故為自誤，責他人之失，以暗警之。警之者，反誘之也，此蓋以剛險驅之也。或曰：此遣將之法也。

○ 第廿七計‧並戰計‧假痴不顛

寧偽作不知不為，不偽作假知妄為。靜不露機，雲雷屯也。

【按語】假作不知而實知，假作不為而實不可為，或將有所為。司馬懿之假病昏以誅曹爽，受巾幗假請命以老蜀兵，所以成功；姜維九伐中原，明知不可為而妄為之，則似癡矣，所以破滅。《兵書》曰：「故善戰者之勝也，無智名，無勇功。」當其機未發時，靜屯似癡；若假癲，則不但露機，則亂動而群疑。故假痴者勝，假癲者敗。或曰：假痴可以對敵，並可以用兵。宋代南俗尚鬼，狄青征儂智高時，大兵始出桂林之南，因佯祝曰：「勝負無以為據，乃取百錢自持，與神約：果大捷，則投此錢盡錢面也。」左右諫止，儻不如意，恐沮師，青不聽。萬眾方聳視，已而揮手一擲，百錢旨面(盡紅)。於是舉兵歡呼，聲震林野，青亦大喜。顧左右取百釘來，即隨錢疏密，布地而帖釘之，加以青紗籠，手自封焉，曰：「俟凱旋，當酬神取錢。」其後平邕州還師，如言取錢，幕府士大夫共視之，乃兩面錢也。

○ 第廿八計‧並戰計‧上屋抽梯

假之以便，唆之使前，斷其援應，陷之死地。遇毒，位不當也。

【按語】唆者，利使之也。利使之而不先為之便，或猶且不行。故抽梯之局，須先置梯，或示之梯。如：慕容垂、姚萇諸人慫秦苻堅侵晉，以乘機自起。

○ 第廿九計‧並戰計‧樹上開花

借局布勢，力小勢大。鴻漸於陸，其羽可用為儀也。

【按語】此樹本無花，而樹則可以有花，剪綵貼之，不細察者不易覺，使花與樹交相輝映，而成玲瓏全局也。此蓋布精兵於友軍之陣，完其勢以威敵也。

○ 第卅計‧並戰計‧反客為主

乘隙插足，扼其主機，漸之進也。

【按語】為人驅使者為奴，為人尊處者為客，不能立足者為暫客，能立足者為久客，客久而不能主事者為賤客，能主事則可漸握機要，而為主矣。故反客為主之局，第一步須爭客位，第二步須乘隙，第三步須插足，第四步須握機，第五步乃成功。為主，則並人之軍矣，此漸進之陰謀也。如李淵書尊李密，密卒以敗；漢高視勢未敵項羽之先，卑事項羽，使其見信而漸以侵其勢，至垓下一役，一舉亡之。

○ 第卅一計‧敗戰計‧美人計

兵強者，攻其將；兵智者，伐其情。將弱兵頹，其勢自萎。利用禦寇，順相保也。

【按語】兵強將智，不可以敵，勢必事先。事之以土地，以增其勢，如六國之事秦，策之最下者也。事之以幣帛，以增其富，如宋之事遼金，策之下者也。惟事以美人，以佚其志，以弱其體，以增其下怨。如勾踐以西施重寶取悅夫差，乃可轉敗為勝。

○ 第卅二計‧敗戰計‧空城計

虛者虛之，疑中生疑；剛柔之際，奇而復奇。

【按語】虛虛實實，兵無常勢。虛而示虛，諸葛而後，不乏其人。如吐蕃陷瓜州，王君煥死，河西惱懼。以張守圭為瓜州刺史，領餘眾方復築州城，板堞裁立，敵又暴至。略無守禦之具。城中相顧失色，莫有鬥志。守圭曰：「徒眾我寡，又瘡痍之後，不可以矢石相持，須以權道制之。」乃於城上，置酒作樂，以會將士。敵疑城中有備，不敢攻而退。又如齊祖廷為北徐州刺史，至州，會有陳寇，百姓多反。廷不關城門。守陴者，皆令下城，靜座街巷，禁斷行人雞犬。賊無所見聞，不測所以，或疑人走城空，不設警備。廷復令大叫，鼓噪聒天，賊大驚，頓時走散。

○ 第卅三計‧敗戰計‧反間計

疑中之疑，比之自內，不自失也。

【按語】間者，使敵自相疑忌也；反間者，因敵之間而間之也。如燕昭王薨，惠王自為太子時，不快於樂毅。田單乃縱反間曰：「樂毅與燕王有隙，畏誅，欲連兵王齊，齊人未附。故且緩攻即墨，以待其事。齊人唯恐他將來，即墨殘矣。」惠王聞之，即使騎劫代將，毅遂奔趙。又如周瑜利用曹操間諜以間其將；陳平以金縱反間於楚軍，間范增，楚王疑而去之。亦疑中之疑之局也。

○ 第卅四計‧敗戰計‧苦肉計

人不自害，受害必真；假真真假，間以得行。童蒙之吉，順以巽也。

【按語】間者，使敵人相疑也；反間者，因敵人之疑，而實其疑也；苦肉計者，蓋假作自間以間人也。凡遣與己有隙者以誘敵人，約為響應，或約為共力者，皆苦肉計之類也。如鄭武公伐胡而先以女妻胡君，並戮關其思；韓信下齊而驪生遭烹。

○ 第卅五計‧敗戰計‧連環計

將多兵眾，不可以敵，使其自累，以殺其勢。在師中吉，承天寵也。

【按語】龐統使曹操戰艦勾連，而後縱火焚之，使不得脫。則連環計者，其結在使敵自累，而後圖之。蓋一計累敵，一計攻敵，兩計扣用，以摧強勢也。如宋畢再遇嘗引敵與戰，且前且卻，至於數四。視日已晚，乃以香料煮黑豆，布地上。復前搏戰，佯敗走。敵乘勝追逐。其馬已饑，聞豆香，乃就食，鞭之不前。遇率師反攻，遂大勝。皆連環之計也。

○ 第卅六計‧敗戰計‧走為上策

全師避敵。左次無咎，未失常也。

【按語】敵勢全勝，我不能戰，則必降，必和，必走。降則全敗，和則半敗，走則未敗。未敗者，勝之轉機也。如宋畢再遇與金人對壘，度金兵至者日眾，難與爭鋒。一夕拔營去，留旗幟於營，縛生羊懸之，置其前二足於鼓上，羊不堪懸，則足擊鼓有聲。金人不覺為空營，相持數日，乃覺，欲追之，則已遠矣，可謂善走者矣。

〔全文完〕
