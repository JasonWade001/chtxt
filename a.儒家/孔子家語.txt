#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/15
#更新日期: 2021/02/15

## 孔子家語

## 家語序 / 王肅

鄭氏學行五十載矣，自肅成童，始志於學，而學鄭氏學矣。然尋文責實，考其上下，義理不安，違錯者多，是以奪而易之。然世未明其款情，而謂其苟駮前師，以見異於人，乃慨然而歎曰，豈好難哉？予不得已也。聖人之門，方壅不通；孔氏之路，枳棘充焉，豈得不開而辟之哉？若無由之者，亦非予之罪也。是以撰經禮申明其義，及朝論制度，皆據所見而言。孔子二十二世孫有孔猛者，家有其先人之書，昔相從學，頃還家，方取已來，與予所論，有若重規疊矩。昔仲尼曰：「文王既歿，文不在茲乎？天之將䘮斯文也，後死者不得與於斯文也。天之未䘮斯文，匡人其如予何？」言天䘮斯文，故令已傳斯文於天下，今或者天未欲亂斯文，故令從予學，而予從猛得斯論，以明相與孔氏之無違也。斯皆聖人實事之論，而恐其將絶，故特為解，以貽好事之君子。《語》云：「牢曰：『子云：吾不試，故藝。』」談者不知為誰，多妄為之説。《孔子家語》：「弟子有琴張，一名牢，字子開，亦字張，衛人也。宗魯死，將往弔，孔子止焉。」《春秋外傳》曰：「昔堯臨民以五。」説者曰：「堯五載一巡狩。」五載一巡狩，不得稱臨民以五。經曰「五載一巡狩」，此乃説舜之文，非説堯。孔子説論五帝，各道其異事，於舜雲「巡狩天下，五載一始」，則堯之巡狩年數未明。周十二歲一巡，寧可言周臨民以十二乎？孔子曰：「堯以土德王天下，而色尚黃。」黃，土德；五，土之數。故曰「臨民以五」此其義也。

## 孔子家語·相魯篇第一

孔子初仕，為中都宰。制為養生送死之節，長幼異食，強弱異任，男女別塗，路無拾遺，器不彫偽。為四寸之棺，五寸之槨，因丘陵為墳，不封不樹。行之一年，而西方之諸侯則焉。定公謂孔子曰：「學子此法，魯國何如？」孔子對曰：「雖天下可乎，何但魯國而已哉？」於是二年，定公以為司空。乃別五土之性，而物各得其所生之宜，咸得厥所。先時，季氏葬昭公于墓道之南，孔子溝而合諸墓焉，謂季桓子曰：「貶君以彰己罪，非禮也。今合之，所以掩夫子之不臣。」由司空為魯大司寇，設法而不用，無姦民。

定公與齊侯會于夾谷。孔子攝相事，曰：「臣聞有文事者必有武備，有武事者必有文備。古者諸侯並出疆，必具官以從，請具左右司馬。」定公從之。

至會所，為壇位，土階三等，以遇禮相見，揖讓而登。獻酢既畢，齊使萊人以兵鼓謲，劫定公。孔子歷階而進，以公退。曰：「士以兵之！吾兩君為好，裔夷之俘，敢以兵亂之，非齊君所以命諸侯也。裔不謀夏，夷不亂華，俘不干盟，兵不偪好，於神為不祥，於德為愆義，於人為失禮。君必不然。」齊侯心怍，麾而避之。有頃，齊奏宮中之樂，俳優侏儒戲於前。孔子趨進，歷階而上，不盡一等。曰：「匹夫熒侮諸侯者，罪應誅，請右司馬速加刑焉。」於是斬侏儒，手足異處。齊侯懼，有慚色。

將盟，齊人加載書曰：「齊師出境，而不以兵車三百乘從我者，有如此盟。」孔子使玆無還對曰：「而不返我汶陽之田，吾以共命者，亦如之。」齊侯將設享禮，孔子謂梁丘據曰：「齊魯之故，吾子何不聞焉？事既成矣而又享之，是勤執事。且犧象不出門，嘉樂不野合。享而既具，是棄禮也；若其不具，是用粃粺也。用粃粺君辱，棄禮名惡，子盍圖之？夫享，所以昭德也。不昭，不如其已。」乃不果享。

齊侯歸，責其群臣曰：「魯以君子道輔其君，而子獨以夷翟道教寡人，使得罪。」於是乃歸所侵魯之四邑及汶陽之田。

孔子言於定公曰：「家不藏甲，邑無百雉之城，古之制也。今三家過制，請皆損之。」乃使季氏宰仲由隳三都。叔孫不得意於季氏，因費宰公山弗擾，率費人以襲魯。孔子以公與季孫、仲孫、叔孫，入於季氏之宮，登武子之臺。費人攻之，及臺側，孔子命申句須、樂頎勒士衆下伐之，費人北，遂隳三都之城，強公室，弱私家，尊君卑臣，政化大行。

初，魯之販羊有沈猶氏者，常朝飲其羊以詐市人；有公慎氏者，妻淫不制；有慎潰氏者，奢侈踰法；魯之鬻六畜者，飾之以儲價。及孔子之為政也，則沈猶氏不敢朝飲其羊；公慎氏出其妻；慎潰氏越境而徙。三月，則鬻牛馬者不儲價；賣羔豚者不加飾；男女行者別其塗；道不拾遺，男尚忠信，女尚貞順；四方客至於邑者，不求有司，皆如歸焉。

## 孔子家語·始誅篇第二

孔子為魯司寇，攝行相事，有喜色。仲由問曰：「由聞君子禍至不懼，福至不喜。今夫子得位而喜，何也？」孔子曰：「然！有是言也。不曰樂以貴下人乎？」於是朝政七日而誅亂政大夫少正卯，戮之於兩觀之下，尸於朝三日。子貢進曰：「夫少正卯，魯之聞人也。今夫子為政而始誅之，或者為失乎？」孔子曰：「居，吾語女以其故。天下有大惡者五，而竊盜不與焉。一曰心逆而險，二曰行辟而堅，三曰言偽而辯，四曰記醜而博，五曰順非而澤。此五者，有一於人，則不免君子之誅，而少正卯皆兼有之。其居處足以掫徒成黨，其談說足以飾衺熒衆，其強禦足以返是獨立，此乃人之姦雄者也，不可以不除。夫殷湯誅尹諧，文王誅潘正，周公誅管蔡，太公誅華士，管仲誅付乙，子產誅史何，凡此七子皆異世而同誅者，以七子異世而同惡，故不可赦也。《詩》云：『憂心悄悄，慍于群小。』小人成群，斯足憂矣。」

孔子為魯大司寇。有父子訟者，夫子同狴執之，三月不別，其父請止，夫子赦之焉。季孫聞之，不說，曰：「司寇欺余，曩告余曰：為國家者必先以孝。余今戮一不孝以教民孝，不亦可乎？而又赦，何哉？」冉有以告孔子，孔子喟然歎曰：「嗚呼！上失其道而殺其下，非理也；不教以孝而聽其獄，是殺不辜；三軍大敗，不可斬也；獄犴不治，不可刑也。何者？上教之不行，罪不在民故也。夫慢令謹誅，賊也；徵歛無時，暴也；不試則成，虐也。故無此三者，然後刑可即也。《書》云：『義刑義殺，勿庸以即汝心，惟曰未有慎事。』言必教而刑也。陳道德以先服之，而猶不可，尚賢以勸之；又不可，即廢之；又不可，而後以威憚之。若是三年而百姓正矣。其有邪民不從化者，然後待之以刑，則民咸知罪矣。《詩》云：『天子是毗，俾民不迷。』是以威厲而不試，刑錯而不用。今世則不然，亂其教，繁其刑，使民迷惑而陷焉，又從而制之，故刑彌繁而盜不勝也。夫三尺之限，空車不能登者，何哉？峻故也；百仞之山，重載陟焉，何哉？陵遟故也。今世俗之陵遟久矣，雖有刑法，民能勿踰乎？」

## 孔子家語·王言解篇第三

孔子閑居，曾參侍。孔子曰：「參乎！今之君子，唯士與大夫言聞也。至於君子之言者，希也。於乎！吾以王言之其出不戶牖而化天下。」

曾子起，下席而對曰：「敢問何謂王者言？」孔子不應。曾子曰：「侍夫子之閒也難，是以敢問。」

孔子又不應。曾子肅然而懼，摳衣而退，負席而立。有頃，孔子歎息，顧謂曾子曰：「參！女可語明王之道。」曾子曰：「非敢以為足，請因所聞而學焉。」

子曰：「居，吾語女。夫道者，所以明德也；德者，所以尊道也。是以非德道不尊，非道德不明。雖有國之良馬，不以其道服乘之，不可以取道里；雖有博地衆民，不以其道治之，不可以致霸王。是故，昔者明王內修七教，外行三至。七教修，然後可以守；三至行，然後可以征。明王之道，其守也，則必折衝千里之外；其征也，則必還師衽席之上。故曰，內修七教，而上不勞，外行三至，而財不費。此之謂明王之道也。」

曾子曰：「不勞不費之謂明王，可得聞乎？」孔子曰：「昔者，帝舜左禹而右皋陶，不下席而天下治。夫如此，何上之勞乎？政之不中，君之患也；令之不行，臣之罪也。若乃十一而稅，用民之力，歲不過三日；入山澤以其時而無征，關譏市鄽皆不收賦。此則生財之路，而明王節之，何財之費乎？」

曾子曰：「敢問何謂七教？」孔子曰：「上敬老，則下益孝；上尊齒，則下益弟；上樂施，則下益寬；上親賢，則下擇友；上好德，則下不隱；上惡貪，則下恥爭；上廉讓，則下知節。此之謂七教。七教者，治民之本也。政教定，則本正矣。凡上者，民之表也。表正則何物不正？是故人君先立仁於己，然後大夫忠而士信，民敦俗樸，男愨而女貞。六者、教之致也。布諸天下四方而不窕，納諸尋常之室而不塞，等之以禮，立之以義，行之以順，則民之棄惡如湯之灌雪焉！」

曾子曰：「道則至矣，弟子不足以明之。」孔子曰：「參以為姑止乎？又有焉。昔者，明王之治民也法，必裂地以封之，分屬以理之；然後賢民無所隱，暴民無所伏。使有司日省而時考之，進用賢良，退貶不肖。則賢者說而不肖者懼，哀鰥寡，養孤獨，恤貧窮，誘孝弟，選才能；此七者修，則四海之內無刑民矣。上之親下，如手足之於腹心；下之親上，如幼子之於慈母矣。上下相親如此，故令則從，施則刑，民懷其德，近者說服，遠者來附，政之致也。夫布指知寸，布手知尺，舒肘知尋，斯不遠之則也。周制，三百步為里，千步而井，三井而埒，埒三而矩，五十里而都，封百里而有國；乃為蓄積資聚焉。恤行者有無。是以蠻夷諸夏，雖衣冠不同，言語不合，莫不來賓。故曰：無市而民不乏，無刑而民不亂。田獵罩弋，非以盈宮室；徵斂百姓，非以盈府庫也。慘怛以補不足，禮節以損有餘。多信而寡貌，其禮可守，其言可復，其跡可履；如飢而食，如渴而飲，民之信之，如寒暑之必驗。故視遠若邇，非道邇也，見明德也。是故兵革不動而威，用利不施而親，此之謂明王之守，折衝千里之外者也。」

曾子曰：「敢問何謂三至？」孔子曰：「至禮不讓而天下治；至賞不費而天下士說；至樂無聲而天下民和。明王篤行三至，故天下之君可得而知，天下之士可得而臣，天下之民可得而用。」

曾子曰：「敢問此義何謂？」孔子曰：「古者明王，必盡知天下良士之名；既知其名，又知其實，又知其數及其所在焉。然後因天下之爵以尊之，此之謂至禮不讓而天下治。因天下之祿以富天下之士，此之謂至賞不費而天下之士說。如此，則天下之名譽興焉，此之謂至樂無聲而天下之民和。故曰：所謂天下之至仁者，能合天下之至親者也；所謂天下之至知者，能用天下之至和者也；所謂天下之至明者，能舉天下之至賢者也。此三者咸通，然後可以征。是故仁者莫大乎愛人，智者莫大乎知賢，賢政者莫大乎官能。有土之君，修此三者，則四海之內，共命而已矣。夫明王之征，必道之所廢者也。是故誅其君而改其政，弔其民而不奪其財。故明王之征，猶時雨之降，至則民說矣。是故行施彌博，得親彌衆，此之謂還師衽席之上。」

## 孔子家語·大昏解篇第四

孔子侍坐於哀公。

公曰：「敢問人道孰為大？」

孔子愀然作色而對曰：「君之及此言也，百姓之惠也，固臣敢無辭而對？人道政為大。夫政者、正也。君為正，則百姓從而正矣。君之所為，百姓之從；君不為正，百姓何所從乎？」

公曰：「敢問為政如之何？」

孔子對曰：「夫婦別，父子親，君臣信；三者正，則庶物從之。」

公曰：「寡人雖無能也，願如所以行三者之道，可得聞乎？」

孔子對曰：「古之為政，愛人為大；所以治愛人，禮為大；所以治禮，敬為大；敬之至矣，大昏為大，大昏至矣。大昏既至，冕而親迎；親迎者，敬之也。是故君子興敬為親，捨敬，則是遺親也；弗親弗敬，弗尊也。愛與敬，其政之本與。」

公曰：「寡人願有言也然，冕而親迎，不已重乎？」

孔子愀然作色而對曰：「合二姓之好，以繼先聖之後，以為天下宗廟社稷之主，君何謂已重乎？」

公曰：「寡人實固。不固，安得聞此言乎？寡人欲問，不能為辭，請少進。」

孔子曰：「天地不合，萬物不生；大昏、萬世之嗣也，君何謂已重焉？」

孔子遂言曰：「內以治宗廟之禮，足以配天地之神；出以治直言之禮，足以立上下之敬。物恥則足以振之，國恥則足以興之，故為政先乎禮，禮，其政之本與？」

孔子遂言曰：「三代明王必敬妻子也，蓋有道焉。妻也者，親之主也；子也者，親之後也，敢不敬與？是故君子無不敬。敬也者，敬身為大；身也者，親之支也，敢不敬與？不敬其身，是傷其親；傷其親，是傷其本也；傷其本，則支從之而亡。三者百姓之象也。身以及身，子以及子，妃以及妃，君能修此三者，則大化愾乎天下矣。昔者大王之道也如此，國家順矣。」

公曰：「敢問何謂敬身？」

孔子對曰：「君子過言則民作辭，過動則民作則；言不過辭，動不過則，百姓恭敬以從命。若是，則可謂能敬其身，敬其身，則能成其親矣。」

公曰：「何謂成其親？」

孔子對曰：「君子者，人之成名也。百姓與名，謂之君子，則是成其親為君而為其子也。」

孔子遂言曰：「為政而不能愛人，則不能成其身；不能成其身，則不能安其土；不能安其土，則不能樂天；不能樂天，則不成其身。」

公曰：「敢問何謂能成身？」

孔子對曰：「夫其行己不過乎物，謂之成身；不過乎物，合天道也。」

公曰：「君子何貴乎天道也？」

孔子曰：「貴其不已也。如日月東西相從而不已也，是天道也；不閉而能久，是天道也；無為而物成，是天道也；已成而明之，是天道也。」

公曰：「寡人且愚冥，幸煩子志之心也。」

孔子蹴然避席而對曰：「仁人不過乎物，孝子不過乎親。是故仁人之事親也如事天，事天如事親，此謂孝子成身。」

公曰：「寡人既聞如此言也，無如後罪何？」

孔子對曰：「君之及此言，是臣之福也。」

## 孔子家語·儒行解篇第五
孔子在衛。冉求言於季孫曰：「國有聖人，而不能用，欲以求治，是猶卻步而欲求及前人，不可得已。今孔子在衛，將用之。己有才而以資鄰國，難以言智也。請以重幣延之。」季孫以告哀公，公從之。孔子既至，舍哀公館焉。公自阼階，孔子賓階，升堂立侍。

公曰：「夫子之服，其儒服與？」

孔子對曰：「丘少居魯，衣逢掖之衣；長居宋，冠章甫之冠。丘聞之：君子之學也博，其服以鄉。丘未知其為儒服也。」

公曰：「敢問儒行？」

孔子曰：「略言之，則不能終其物；悉數之，則留更僕未可以對。」哀公命席。

孔子侍坐，曰：「

儒有席上之珍以待聘，夙夜強學以待問，懷忠信以待舉，力行以待取；其自立有如此者。

儒有衣冠中，動作慎，大讓如慢，小讓如偽；大則如威，小則如媿；難進而易退也，粥粥若無能也；其容貌有如此者。

儒有居處齊難，其坐起恭敬，言必誠信，行必中正；道塗不爭險易之利，冬夏不爭陰陽之和；愛其死以有待也，養其身以有為也；其備預有如此者。

儒有不寶金玉；而忠信以為寶；不祈土地，而仁義以為土地；不求多積，而多文以為富；難得而易祿也，易祿而難畜也；非時不見，不亦難得乎？非義不合，不亦難畜乎？先勞而後祿，不亦易祿乎？其近人情有如此者。

儒有委之以貨財而不貪，淹之以樂好而不淫，劫之以衆而不懼，阻之以兵而不攝；見利不虧其義，見死不更其守；鷙蟲攫搏不程其勇，引重鼎不程其力；往者不悔，來者不豫；過言不再，流言不極；不斷其威，不習其謀；其特立有如此者。

儒有可親而不可劫，可近而不可迫，可殺而不可辱；其居處不過，其飲食不溽，其過失可微辯而不可面數也；其剛毅有如此者。

儒有忠信以為甲冑，禮義為干櫓；戴仁而行，抱義而處；雖有暴政，不更其所；其自立有如此者。

儒有一畝之宮，環堵之室，篳門圭窬，蓬戶甕牖，易衣而出，并日而食；上答之，不敢以疑；上不答，不敢以諂；其仕有如此者。

儒有今人以居，古人以稽，今世行之，後世以為楷；若不逄世，上所不援，下所不推，詭諂之民，有比黨而危之者，身可危也，其志不可奪也；雖危，起居猶竟信其志，乃不忘百姓之病也；其憂思有如此者。

儒有博學而不窮，篤行而不倦，幽居而不淫，上通而不困；禮必以和，優游以法，慕賢而容衆，毀方而瓦合；其寬裕有如此者。

儒有內稱不辟親，外舉不辟怨，程功積事，不求厚祿；推賢達能，不望其報；君得其志，民賴其德；苟利國家，不求富貴；其舉賢援能有如此者。

儒有澡身浴德，陳言而伏，言而正之，上不知也；默而翹之，又不為急也；不臨深而為高，不加少而為多；世治不輕，世亂不沮；同己不與，異己不非；其特立獨行有如此者。

儒有上不臣天子，下不事諸侯；慎靜尚寬，砥礪廉隅；強毅以與人，博學以知服；近文章。雖以分國，視如錙銖，弗肯臣仕；其規為有如此者。

儒有合志同方，營道同術，並立則樂，相下不厭，久別則聞流言不信；義同而進，不同而退；其交有如此者。

夫溫良者，仁之本也；慎敬者，仁之地也；寬裕者，仁之作也；遜接者，仁之能也；禮節者，仁之貌也；言談者，仁之文也；歌樂者，仁之和也；分散者，仁之施也。儒皆兼而有之，猶且不敢言仁也；其尊讓有如此者。

儒有不隕穫於貧賤，不充詘於富貴，不溷君王，不累長上，不閔有司，故曰儒。今人之名儒也妄，常以儒相詬疾。」

哀公既聞此言也，言加信，行加敬，曰：「終歿吾世，弗敢復以儒為戲矣。」

## 孔子家語·問禮篇第六
哀公問於孔子，曰：「大禮何如？君子之言禮，何其尊也？」

孔子對曰：「丘也鄙人，不足以知大禮。」

公曰：「吾子言焉。」

孔子曰：「丘聞之：民之所以生者、禮為大。非禮則無以節事天地之神；非禮則無以辯君臣、上下、長幼之位焉；非禮則無以別男女、父子、兄弟、婚姻、親族、疏數之交焉。是故君子以此為之尊敬，然後以其所能，教順百姓，不廢其會節。既有成事，然後治其雕鏤文章黼黻，以別尊卑上下之等。其順之也，而後言其喪祭之紀，宗廟之序。品其犧牲，設其豕腊，脩其歲時，以敬祭祀，別其親疏，序其昭穆，而後宗族會宴。即安其居，以綴恩義，卑其宮室，節其服御，車不雕璣，器不彫鏤，食不二味，心不淫志，以與萬民同利。古之明王，行禮也如此。」

公曰：「今之君子，胡莫之行也？」

孔子對曰：「今之君子，好利無厭，淫行不倦，荒怠慢游，固民是盡，以遂其心，以怨其政，以忤其衆，以伐有道；求得當欲，不以其所；虐殺刑誅，不以其治。夫昔之用民者由前，今之用民者由後。是即今之君子莫能為禮也。」

言偃問曰：「夫子之極言禮也，可得而聞乎？」

孔子言：「我欲觀夏道，是故之杞，而不足徵，吾得《夏時》焉；我欲觀殷道，是故之宋，而不足徵也，吾得《乾坤》焉。《乾坤》之義，《夏時》之等，吾以此觀之。夫禮初也，始於飲食。太古之時，燔黍擘豚，汙罇而抔飲，蕢桴而土鼓，猶可以致敬於鬼神。及其死也，升屋而號，曰：『高！某復。』然後飲腥苴熟，形體則降，魂氣則上，是為天望而地藏也。故生者南嚮，死者北首，皆從其初也。昔之王者，未有宮室，冬則居營窟，夏則居橧巢；未有火化，食草木之實、鳥獸之肉，飲其血，茹其毛；未有絲麻，衣其羽皮。後聖有作，然後脩火之利；範金合土，以為臺榭、宮室、戶牖；以炮以燔，以烹以炙，以為醴酪，治其絲麻，以為布帛；以養生送死，以事鬼神。故玄酒在室，醴醆在戶，粢醍在堂，澄酒在下，陳其犧牲，備其鼎俎，列其琴、瑟、管、磬、鐘、鼓，以其祝嘏，以降其上神，與其先祖；以正君臣，以篤父子，以睦兄弟，以齊上下，夫婦有所，是謂承天之祜。作其祝號，玄酒以祭，薦其血毛，腥其俎；熟其殽，趏席以坐，疏布以罩，衣其浣帛，醴醆以獻，薦其燔炙，君與夫人交獻，以嘉魂魄；是謂合莫。然後退而合烹，體其犬豕牛羊，實其簠簋、籩豆、鉶羹，祝以孝告，嘏以慈告，是為大祥。此禮之大成也。」

## 孔子家語·五儀解篇第七

哀公問於孔子，曰：「寡人欲論魯國之士，與之為治，敢問如何取之？」

孔子對曰：「生今之世，志古之道；居今之俗，服古之服。舍此而為非者，不亦鮮乎？」

曰：「然則章甫絇履，紳帶搢笏者，賢人也。」

孔子曰：「不必然也。丘之所言，非此之謂也。夫端衣玄裳，冕而乘軒者，則志不在於食焄；斬衰菅菲，杖而歠粥者，則志不在酒肉。生今之世，志古之道；居今之俗，服古之服，謂此類也。」

公曰：「善哉！盡此而已乎？」

孔子曰：「人有五儀：有庸人，有士人，有君子，有賢人，有聖人。審此五者，則治道畢矣。」

公曰：「敢問何如斯謂之庸人？」

孔子曰：「所謂庸人者，心不存慎終之規，口不吐訓格之言，不擇賢以托其身，不力行以自定；見小闇大，不知所務；從物如流，不知其所執，此則庸人也。」

公曰：「何謂士人？」

孔子曰：「所謂士人者，心有所定，計有所守，雖不能盡道術之本，必有率也；雖不能備百善之美，必有處也。是故知不務多，必審其所知；言不務多，必審其所謂；行不務多，必審其所由。知既知之，言既道之，行既由之，則若性命形骸之不可易也；富貴不足以益，貧賤不足以損，此則士人也。」

公曰：「何謂君子？」

孔子曰：「所謂君子者，言必忠信，而心不怨；仁義在身，而色無伐；思慮通明，而辭不專；篤行信道，自強不息，油然若將可越，而終不可及者，君子也。」

公曰：「何謂賢人？」

孔子曰：「所謂賢人者，德不踰閑，行中規繩，言足以法於天下，而不傷於身；道足以化於百姓，而不傷於本；富則天下無宛財，施則天下不病貧，此賢者也。」

公曰：「何謂聖人？」

孔子曰：「所謂聖者，德合於天地，變通無方，窮萬事之終始，協庶品之自然，敷其大道，而遂成情性；明並日月，化行若神，下民不知其德，覩者不識其鄰，此謂聖人也。」

公曰：「善哉！非子之賢，則寡人不得聞此言也。雖然，寡人生於深宮之內，長於婦人之手，未嘗知哀，未嘗知憂，未嘗知勞，未嘗知懼，未嘗知危，恐不足以行五儀之教，若何？」

孔子對曰：「如君之言，已知之矣，則丘亦無所聞焉。」

公曰：「非吾子，寡人無以啟其心，吾子言也。」

孔子曰：「君入廟如右，登自阼階，仰視榱桷，俯察機筵，其器皆存，而不覩其人，君以此思哀，則哀可知矣；昧爽夙興，正其衣冠，平旦視朝，慮其危難，一物失理，亂亡之端，君以此思憂，則憂可知矣；日出聽政，至於中昃，諸侯子孫，往來為賓，行禮揖讓，慎其威儀，君以此思勞，則勞亦可知矣；緬然長思，出於四門，周章遠視，覩亡國之墟；必將有數焉，君以此思懼，則懼可知矣；夫君者、舟也；庶人者、水也。水所以載舟，亦所以覆舟，君以此思危，則危可知矣。君既明此五者，又少留意於五儀之事，則於政治何有失矣！」

哀公問於孔子曰：「請問取人之法。」

孔子對曰：「事任於官，無取捷捷，無取鉗鉗，無取啍啍。捷捷、貪也；鉗鉗、亂也；啍啍、誕也。故弓調而後求勁焉，馬服而後求良焉，士必愨而後求智能者焉。不愨而多能，譬之豺狼不可邇。」

哀公問於孔子曰：「寡人欲吾國小而能守，大則攻，其道如何？」

孔子對曰：「使君朝廷有禮，上下和親，天下百姓皆君之民，將誰攻之？苟違此道，民畔如歸，皆君之讎也，將與誰其守？」公曰：「善哉！」於是廢山澤之禁，弛關市之稅，以惠百姓。

哀公問於孔子曰：「吾聞君子不博，有之乎？」

孔子曰：「有之。」

公曰：「何為？」

對曰：「為其有二乘。」

公曰：「有二乘則何為不博？」

子曰：「為其兼行惡道也。」

哀公懼焉。有閒，復問曰：「若是乎，君子之惡惡道至甚也？」

孔子曰：「君子之惡惡道不甚，則好善道亦不甚。好善道不甚，則百姓之親上亦不甚。《詩》云：『未見君子，憂心惙惙。亦既見止，亦既覯止，我心則說。』《詩》之好善道甚也如此。」

公曰：「美哉！夫君子成人之善，不成人之惡。微吾子言焉，吾弗之聞也。」

哀公問於孔子，曰：「夫國家之存亡禍福，信有天命，非唯人也？」

孔子對曰：「存亡禍福，皆己而已；天災地妖，不能加也。」

公曰：「善！吾子言之，豈有其事乎？」

孔子曰：「昔者殷王帝辛之世，有雀生大鳥於城隅焉。占之曰：『凡以小生大，則國家必王而名益昌。』於是帝辛介雀之德，不脩國政，亢暴無極，朝臣莫救，外寇乃至，殷國以亡。此即以己逆天時，詭福反為禍者也。又其先世殷王太戊之時，道缺法圮，以致妖蘖桑穀于朝，七日大拱。占之者曰：『桑穀，野木而不合生朝，意者國亡乎？』大戊恐駭，側身脩行，思先王之政，明養民之道。三年之後，遠方慕義，重譯至者，十有六國。此即以己逆天時，得禍為福者。故天災地妖所以儆人主者也；寤夢徵怪所以儆人臣者也。災妖不勝善政，寤夢不勝善行。能知此者，至治之極。唯明王達此。」

公曰：「寡人不鄙固此，亦不得聞君子之教也。」

哀公問於孔子曰：「智者壽乎？仁者壽乎？」

孔子對曰：「然。人有三死而非其命也，己自取也。夫寢處不時，飲食不節，逸勞過度者，疾共殺之；居下位而上干其君，嗜慾無厭而求不止者，刑共殺之；以少犯衆，以弱侮強，忿怒不類，動不量力，兵共殺之。此三者，死非命也，人自取之。若夫智士仁人，將身有節，動靜以義，喜怒以時，無害其性，雖得壽焉，不亦宜乎？」


## 孔子家語·致思篇第八

孔子北遊於農山，子路、子貢、顏淵侍側。孔子四望，喟然而歎曰：「於思致斯，無所不至矣！二三子各言爾志，吾將擇焉。」子路進曰：「由願得白羽若月，赤羽若日，鐘鼓之音，上震於天，旍旗繽紛，下蟠於地；由當一隊而敵之，必也攘地千里，搴旗執馘，唯由能之，使二子者從我焉！」夫子曰：「勇哉！」子貢復進曰：「賜願使齊、楚，合戰於漭瀁之野，兩壘相望，塵埃相接，挺刃交兵；賜著縞衣白冠，陳說其閒，推論利害，釋國之患，唯賜能之，使二子者從我焉！」夫子曰：「辯哉！」顏回退而不對。孔子曰：「回！來，汝奚獨無願乎？」顏回對曰：「文武之事，則二子者既言之矣，回何云焉？」孔子曰：「雖然，各言爾志也，小子言之。」對曰：「回聞薰、蕕不同器而藏，堯、桀不共國而治，以其類異也。回願明王聖主輔相之，敷其五教，導之以禮樂；使民城郭不脩，溝池不越，鑄劍戟以為農器，放牛馬於原藪，室家無離曠之思，千歲無戰鬭之患，則由無所施其勇，而賜無所用其辯矣。」夫子凜然而對曰：「美哉，德也！」子路抗手而問曰：「夫子何選焉？」孔子曰：「不傷財，不害民，不繁詞，則顏氏之子有矣。」

魯有儉嗇者，瓦鬲煮食食之，自謂其美。盛之土型，以進孔子，孔子受之，而說，如受大牢之饋。子路曰：「瓦甂，陋器也；煮食，薄膳也。夫子何喜之如此乎？」夫子曰：「夫好諫者思其君，食美者思其親，吾非以饌具之為厚，以其食厚而我思焉。」

孔子之楚，而有漁者獻魚焉，孔子不受。漁者曰：「天暑市遠，無所鬻也，思慮棄之糞壤，不如獻之君子，故敢以進焉。」於是夫子再拜受之，使弟子掃地，將以享祭。門人曰：「彼將棄之，而夫子以祭之，何也？」孔子曰：「吾聞諸惜其腐䭃而欲以務施者，仁人之偶也。惡有仁人之饋而無祭者乎？」

季羔為衛之士師，刖人之足。俄而衛有蒯聵之亂，季羔逃之。走郭門，刖者守門焉，謂季羔曰：「彼有缺。」季羔曰：「君子不踰。」又曰：「彼有竇。」季羔曰：「君子不隧。」又曰：「於此有室。」季羔乃入焉。既而追者罷，羔將去，謂刖者曰：「吾不能虧主之法而親刖子之足。今吾在難，此正子之報怨之時，而逃我者三，何故哉？」刖者曰：「斷足固我之罪，無可奈何。曩者君治臣以法令先人後臣，欲臣之免也，臣知之；獄決罪定，臨當論刑，君愀然不樂，見君顏色，臣又知之。君豈私臣哉？天生君子，其道固然，此臣之所以說君也。」孔子聞之，曰：「善哉為吏！其用法一也。思仁恕則樹德，加嚴暴則樹怨，公以行之，其子羔乎？」

孔子曰：「季孫之賜我粟千鍾，而交益親；自南宮敬叔之乘我車也，而道加行。故道雖貴，必有時而後重，有勢而後行。微夫二子之貺財，則丘之道殆將廢矣。」

孔子曰：「王者有似乎春秋。文王以王季為父，以太任為母，以太姒為妃，以武王、周公為子，以太顛、閎夭為臣，其本美矣；武王正其身以正其國，正其國以正天下，伐無道，刑有罪，一動而天下正，其事成矣。春秋致其時，而萬物皆及；王者致其道，而萬民皆治；周公載己行化，而天下順之，其誠至矣。」

曾子曰：「入其國也，言信於群臣而留，可也；行忠於卿大夫則仕，可也；澤施於百姓則富，可也。」孔子曰：「參之言此，可謂善安身矣。」

子路為蒲宰，為水備，與民脩溝洫，以民之勞煩苦也，人與之一簞食、一壺漿。孔子聞之，使子貢止之。子路忿然不說，往見孔子曰：「由也，以暴雨將至，恐有水災，故與民脩溝洫以備之，而民多匱餓者，是以簞食壺漿而與之。夫子使賜止之，是夫子止由之行仁也。夫子以仁教，而禁其行，由不受也。」孔子曰：「汝以民為餓也，何不白於君，發倉廩以賑之，而私以爾食饋之，是汝明君之無惠，而見己之德美。汝速已則可，不則汝之見罪必矣。」

子路問於孔子曰：「管仲之為人如何？」子曰：「仁也。」子路曰：「昔管仲說襄公，公不受，是不辨也；欲立公子糾而不能，是不智也；家殘於齊而無憂色，是不慈也；桎梏而居檻車無慚心，是無醜也；事所射之君，是不貞也；召忽死之，管仲不死，是不忠也。」孔子曰：「管仲說襄公，襄公不受，公之闇也；欲立子糾而不能，不遇時也；家殘於齊而無憂色，是知權命也；桎梏而無慚心，自裁審也；事所射之君，通於變也；不死子糾，量輕重也。夫子糾未成君，而管仲未成臣，管仲才度義，管仲不死束縛而立功名，未可非也。召忽雖死，過於取仁，未足多也。」

孔子適齊，中路聞哭者之聲，其音甚哀。孔子謂其僕曰：「此哭哀則哀矣，然非喪者之哀也。」驅而前，少進，見有異人焉，擁鐮帶索，哭音不哀。孔子下車，追而問曰：「子何人也？」對曰：「吾、丘吾子也。」曰：「子今非喪之所，奚哭之悲也？」丘吾子曰：「吾有三失，晚而自覺，悔之何及！」曰：「三失可得聞乎？願子告吾，無隱也。」丘吾子曰：「吾少時好學，周徧天下，後還喪吾親，是一失也；長事齊君，君驕奢失士，臣節不遂，是二失也；吾平生厚交，而今皆離絕，是三失也。夫樹欲靜而風不停，子欲養而親不待。往而不來者，年也；不可再見者，親也。請從此辭。」遂投水而死。孔子曰：「小子識之，斯足為戒矣！」自是弟子辭歸養親者十有三。

孔子謂伯魚曰：「鯉乎！吾聞可以與人終日不倦者，其惟學焉。其容體不足觀也，其勇力不足憚也，其先祖不足稱也，其族姓不足道也，終而有大名，以顯聞四方、流聲後裔者，豈非學者之效也？故君子不可以不學，其容不可以不飭。不飭無類，無類失親，失親不忠，不忠失禮，失禮不立。夫遠而有光者，飭也；近而愈明者，學也。譬之污池，水潦注焉，萑葦生焉，雖或以觀之，孰知其源乎？」

子路見於孔子曰：「負重涉遠，不擇地而休；家貧親老，不擇祿而仕。昔者由也事二親之時，常食藜藿之實，為親負米百里之外。親歿之後，南遊於楚，從車百乘，積粟萬鍾，累茵而坐，列鼎而食，願欲食藜藿，為親負米，不可復得也。枯魚銜索，幾何不蠹；二親之壽，忽若過隙。」孔子曰：「由也事親，可謂生事盡力，死事盡思者也。」

孔子之郯，遭程子於塗，傾蓋而語終日，甚相親。顧謂子路曰：「取束帛以贈先生。」子路屑然對曰：「由聞之，士不中閒見，女嫁無媒，君子不以交，禮也。」有閒，又顧謂子路，子路又對如初。孔子曰：「由，《詩》不云乎，『有美一人，清揚宛兮。邂逅相遇，適我願兮。』今程子，天下賢士也。於斯不贈，則終身弗能見也。小子行之。」

孔子自衛反魯，息駕於河梁而觀焉。有懸水三十仞，圜流九十里，魚鱉不能道，黿鼉不能居。有一丈夫，方將厲之。孔子使人並涯止之，曰：「此懸水三十仞，圜流九十里，魚鱉黿鼉不能居也，意者難可濟也。」丈夫不以措意，遂度而出。孔子問之曰：「子巧乎？有道術乎？所以能入而出者何也？」丈夫對曰：「始吾之入也，先以忠信；及吾之出也，又從以忠信。措吾軀於波流，而吾不敢以用私，所以能入而復出也。」孔子謂弟子曰：「二三子識之，水且猶可以忠信成身親之，而況於人乎？」

孔子將行，雨而無蓋。門人曰：「商也有之。」孔子曰：「商之為人也，甚恡於財。吾聞與人交，推其長者，違其短者，故能久也。」

子貢問於孔子曰：「死者有知乎，將無知乎？」子曰：「吾欲言死之有知，將恐孝子順孫妨生以送死；吾欲言死之無知，將恐不孝之子棄其親而不葬。賜欲知死者有知與無知，非今之急，後自知之。」

子貢問治民於孔子。子曰：「懍懍焉，若持腐索之御扞馬。」子貢曰：「何其畏也？」孔子曰：「夫通逹之屬皆人也，以道導之，則吾畜也；不以道導之，則吾讎也。如之何其無畏也？」

魯國之法，魯人有贖臣妾於諸侯者，皆取金於府。子貢贖人於諸侯，而還其金。孔子聞之，曰：「賜失之矣！夫聖人之舉事也，可以移風易俗，而教導可以施於百姓，非獨適身之行也。今魯國富者寡而貧者衆，贖人受金則為不廉，則何以相贖乎？自今以後，魯人不復贖人於諸侯。」

子路治蒲，見於孔子曰：「由願受教於夫子。」子曰：「蒲其何如？」對曰：「邑多壯士，又難治也。」子曰：「然。吾語爾，恭而敬，可以攝勇；寬而正，可以懷強；愛而恕，可以容困；溫而斷，可以抑姦。如此而正不難矣。」

## 孔子家語·三恕篇第九

孔子曰：「君子有三恕。有君不能事，有臣而求其使，非恕也；有親不能孝，有子而求其報，非恕也；有兄不能敬，有弟而求其順，非恕也。」

孔子曰：「君子有三思，不可不察也。少而不學，長無能也；老而不教，死莫之思也；有而不施，窮莫之救也。故君子少思其長則務學，老思其死則務教，有思其窮則務施。」

伯常騫問於孔子曰：「騫固周國之賤吏也，不自以不肖，將北面以事君子，敢問正道宜行，不容於世；隱道宜行，然亦不忍；今欲身亦不窮，道亦不隱，為之有道乎？」孔子曰：「善哉，子之問也！自丘之聞，未有若吾子所問辯且說也。丘嘗聞君子之言道矣，聽者無察，則道不入；奇偉不稽，則道不信。又嘗聞君子之言事矣，制無度量，則事不成；其政曉察，則民不保。又嘗聞君子之言志矣，剛折不終，徑易者則數傷，浩倨者則不親，就利者則無不敝。又嘗聞養世之君子矣，從輕勿為先，從重勿為後，見像而勿強，陳道而勿怫。此四者、丘之所聞也。」

孔子觀於魯桓公之廟，有欹器焉。夫子問於守廟者曰：「此謂何器？」對曰：「此蓋為宥坐之器。」孔子曰：「吾聞宥坐之器，虛則欹，中則正，滿則覆。明君以為至誡，故常置之於坐側。」顧謂弟子曰：「試注水焉。」乃注之水，中則正，滿則覆。夫子喟然歎曰：「嗚呼！夫物惡有滿而不覆哉！」子路進曰：「敢問持滿有道乎？」子曰：「聰明叡智，守之以愚；功被天下，守之以讓；勇力振世，守之以怯；富有四海，守之以謙。此所謂損之又損之之道也。」

孔子觀於東流之水，子貢問曰：「君子所見大水必觀焉，何也？」孔子對曰：「以其不息，且徧與諸生而不為也。夫水有似乎德，其流也，則卑下倨拘必循其理，此似義；浩浩乎無屈盡之期，此似道；流行赴百仞之谿而不懼，此似勇；至量必平之，此似法；盛而不求概，此似正；綽約微達，此似察；發源必東，此似志；以出以入，萬物就此化絜，此似善化也。水之德有若此，是故君子見必觀焉。」

子貢觀於魯廟之北堂，出而問於孔子曰：「向也，賜觀於太廟之堂，未既，輟，還瞻北蓋，皆斷焉。彼將有說邪？匠之過也。」孔子曰：「太廟之堂，官致良工之匠，匠致良材，盡其工巧，蓋貴久矣，尚有說也。」

孔子曰：「吾有所恥，有所鄙，有所殆。夫幼而不能強學，老而無以教，吾恥之；去其鄉，事君而達，卒遇故人，曾無舊言，吾鄙之；與小人處而不能親賢，吾殆之。」

子路見於孔子。孔子曰：「智者若何？仁者若何？」子路對曰：「智者使人知己，仁者使人愛己。」子曰：「可謂士矣。」子路出，子貢入。問亦如之，子貢對曰：「智者知人，仁者愛人。」子曰：「可謂士矣。」子貢出，顏回入。問亦如之，對曰：「智者自知，仁者自愛。」子曰：「可謂士君子矣。」

子貢問於孔子曰：「子從父命，孝乎；臣從君命，貞乎；奚疑焉？」孔子曰：「鄙哉賜！汝不識也。昔者明王萬乘之國，有爭臣七人，則主無過舉；千乘之國，有爭臣五人，則社稷不危也；百乘之家，有爭臣三人，則祿位不替；父有爭子，不陷無禮；士有爭友，不行不義。故子從父命，奚詎為孝？臣從君命，奚詎為貞？夫能審其所從、之謂孝、之謂貞矣。」

子路盛服見於孔子。子曰：「由！是倨倨者何也？夫江始出於岷山，其源可以濫觴，及其至於江津，不舫舟，不避風，則不可以涉，非惟下流水多邪？今爾衣服既盛，顏色充盈，天下且孰肯以非告汝乎？」子路趨而出，改服而入，蓋自若也。子曰：「由志之！吾告汝！奮於言者華，奮於行者伐。夫色智而有能者，小人也。故君子知之曰知，言之要也；不能曰不能，行之至也。言要則智，行至則仁。既仁且智，惡不足哉？」

子路問於孔子曰：「有人於此，披褐而懷玉，何如？」子曰：「國無道，隱之可也；國有道，則袞冕而執玉。」

## 孔子家語·好生篇第十

魯哀公問於孔子曰：「昔者舜冠何冠乎？」孔子不對。公曰：「寡人有問於子，而子無言，何也？」對曰：「以君之問不先其大者，故方思所以為對。」公曰：「其大何乎？」孔子曰：「舜之為君也，其政好生而惡殺，其任授賢而替不肖，德若天地而靜虛，化若四時而變物；是以四海承風，暢於異類，鳳翔麟至，鳥獸馴德。無他，好生故也。君舍此道而冠冕是問，是以緩對。」

孔子讀史，至楚復陳，喟然歎曰：「賢哉楚王！輕千乘之國，而重一言之信。匪申叔之信，不能達其義；匪莊王之賢，不能受其訓。」

孔子嘗自筮，其卦得賁焉，愀然有不平之狀。子張進曰：「師聞卜者得賁卦，吉也；而夫子之色有不平，何也？」孔子對曰：「以其離耶。在《周易》，山下有火謂之賁，非正色之卦也。夫質也，黑白宜正焉，今得賁，非吾兆也。吾聞丹漆不文，白玉不琱，何也？質有餘，不受飾故也。」

孔子曰：「吾於《甘棠》，見宗廟之敬也甚矣。思其人，必愛其樹；尊其人，必敬其位，道也。」

子路戎服見於孔子，拔劍而舞之，曰：「古之君子，固以劍而自衛乎？」孔子曰：「古之君子，忠以為質，仁以為衛，不出環堵之室，而知千里之外。有不善則以忠化之，侵暴則以仁固之，何待劍乎？」子路曰：「由乃今聞此言，請攝齊以受教。」

楚恭王出遊，亡烏嘷之弓，左右請求之。王曰：「止。楚王失弓，楚人得之，又何求之？」孔子聞之：「惜乎其不大也，不曰人遺弓，人得之而已，何必楚也？」

孔子謂魯司寇，斷獄訟，皆進衆議者而問之，曰：「子以為奚若？某以為何若？」皆曰云云。如是，然後夫子曰：「當從某子幾是。」

孔子問漆雕憑曰：「子事臧文仲、武仲，及孺子容，此三大夫孰賢？」對曰：「臧氏家有守龜焉，名曰蔡。文仲三年而為一兆，武仲三年而為二兆，孺子容三年而為三兆，憑從此之見。若問三人之賢與不賢，所未敢識也。」孔子曰：「君子哉，漆雕氏之子！其言人之美也，隱而顯；言人之過也，微而著。智而不能及，明而不能見，孰克如此？」

魯公索氏將祭而亡其牲。孔子聞之，曰：「公索氏不及二年將亡。」後一年而亡。門人問曰：「昔公索氏亡其祭牲，而夫子知其將亡，何也？」曰：「夫祭者，孝子所以自盡於其親。將祭而亡其牲，則其餘所亡者多矣。若此而不亡者，未之有也。」

虞、芮二國爭田而訟，連年不決。乃相謂曰：「西伯，仁人也，盍往質之？」入其境，則耕者讓畔，行者讓路；入其邑，男女異路，斑白不提挈；入其朝，士讓為大夫，大夫讓為卿。虞、芮之君曰：「嘻！吾儕小人也，不可以履君子之庭。」遂自相與而退，咸以所爭之田為閑田矣。孔子曰：「以此觀之，文王之道，其不可加焉！不令而從，不教而聽。至矣哉！」

曾子曰：「狎甚則相簡，莊甚則不親。是故君子之狎足以交歡，其莊足以成禮。」孔子聞斯言也，曰：「二三子志之！孰為參也不知禮也？」

哀公問曰：「紳、委、章甫，有益於仁乎？」孔子作色而對曰：「君胡然焉！衰麻苴杖者，志不存乎樂，非耳弗聞，服使然也；黼紱袞冕者，容不褻慢，非性矜莊，服使然也；介冑執戈者，無退惴之氣，非體純猛，服使然也。且臣聞之，好肆不守折，而長者不為市，竊夫其有益與無益，君子所以知。」

孔子謂子路曰：「見長者而不盡其辭，雖有風雨，吾不能入其門矣。故君子以其所能敬人，小人反是。」

孔子謂子路曰：「君子以心導耳目，立義以為勇；小人以耳目導心，不愻以為勇。故曰：退之而不怨，先之斯不從已。」

孔子曰：「君子有三患。未之聞，患不得聞；既得聞之，患弗得學；既得學之，患弗能行。有其德而無其言，君子恥之；有其言而以無其行，君子恥之；既得之而又失之，君子恥之；地有餘而民不足，君子恥之；衆寡均而人功倍己焉，君子恥之。」

魯人有獨處室者，鄰之釐婦亦獨處一室。夜，暴風雨至，釐婦室壞，趨而託焉，魯人閉戶而不納。釐婦自牖與之言：「子何不仁而不納我乎？」魯人曰：「吾聞男子不六十不閒居。今子幼，吾亦幼，是以不敢納爾也。」婦人曰：「子何不如柳下惠然？嫗不逮門之女，國人不稱其亂。」魯人曰：「柳下惠則可，吾固不可。吾將以吾之不可，學柳下惠之可。」孔子聞之，曰：「善哉！欲學柳下惠者，未有似於此者，期於至善，而不襲其為，可謂智乎。」

孔子曰：「小辯害義，小言破道。《關雎》興于鳥，而君子美之，取其雄雌之有別；《鹿鳴》興於獸，而君子大之，取其得食而相呼。若以鳥獸之名嫌之，固不可行也。」

孔子謂子路曰：「君子而強氣，則不得其死；小人而強氣，則刑戮荐臻。《豳》詩曰：『殆天之未陰雨，徹彼桑土，綢繆牖戶，今汝下民，或敢侮余。』」孔子曰：「能治國家之如此，雖欲侮之，豈可得乎？周自后稷，積行累功，以有爵土，公劉重之以仁。及至大王亶甫，敦以德讓，其樹根置本，備豫遠矣。初，大王都豳，翟人侵之。事之以皮幣，不得免焉；事之以珠玉，不得免焉。於是屬耆老而告之：「所欲吾土地。吾聞之，君子不以所養而害人。二三子何患乎無君？』遂獨與大姜去之，踰梁山，邑于岐山之下。豳人曰：『仁人之君，不可失也。』從之如歸市焉。天之與周，民之去殷，久矣。若此而不能天下，未之有也。武庚惡能侮？《鄁》詩曰：『執轡如組，兩驂如儛。』」孔子曰：「為此詩者，其知政乎？夫為組者，總紕於此，成文於彼；言其動於近、行於遠也。執此法以御民，豈不化乎？竿旄之忠告，至矣哉！」

## 孔子家語·觀周篇第十一

孔子謂南宮敬叔曰：「吾聞老聃博古知今，通禮樂之原，明道德之歸，則吾師也。今將往矣。」對曰：「謹受命。」遂言於魯君曰：「臣受先臣之命云，孔子，聖人之後也，滅於宋。其祖弗父何，始有國而受厲公，及正考父，佐戴、武、宣，三命玆益恭。故其鼎銘曰：『一命而僂，再命而傴，三命而俯，循牆而走，亦莫余敢侮。饘於是，粥於是，以餬其口。』其恭儉也若此。臧孫紇有言，聖人之後，若不當世，則必有明德而達者焉。孔子少而好禮，其將在矣，屬臣：『汝必師之。』今孔子將適周，觀先王之遺制，考禮樂之所極，斯大業也。君盍以乘資之？臣請與往。」公曰：「諾。」與孔子車一乘、馬二匹，豎子侍御，敬叔與俱至周。問禮於老聃，訪樂於萇弘，歷郊社之所，考明堂之則，察廟朝之度。於是喟然曰：「吾乃今知周公之聖與周之所以王也。」及去周，老子送之，曰：「吾聞富貴者送人以財，仁者送人以言。吾雖不能富貴，而竊仁者之號，請送子以言乎。凡當今之士，聰明深察而近於死者，好譏議人者也；博辯閎達而危其身，好發人之惡者也。無以有己為人子者，無以惡己為人臣者。」孔子曰：「敬奉教。」自周反魯，道彌尊矣。遠方弟子之進，蓋三千焉。

孔子觀乎明堂，覩四門墉有堯舜與桀紂之象，而各有善惡之狀、興廢之誡焉；又有周公相成王，抱之負斧扆、南面以朝諸侯之圖焉。孔子俳佪而望之，謂從者曰：「此周公所以盛也。夫明鏡者所以察形，往古者所以知今；人主不務襲迹於其所以安存，而忽怠於所以危亡，是猶未有以異於卻走而欲求及前人也，豈不惑哉？」

孔子觀周，遂入太祖后稷之廟。廟堂右階之前，有金人焉，三緘其口而銘其背曰：「古之慎言人也，戒之哉。無多言，多言多敗；無多事，多事多患。安樂必戒，無行所悔。勿謂何傷，其禍將長；勿謂何害，其禍將大；勿謂不聞，神將伺人。焰焰不滅，炎炎若何；涓涓不壅，終為江河；綿綿不絕，或成網羅，毫末不札，將尋斧柯。誠能慎之，福之根也。口是何傷，禍之門也。強梁者不得其死，好勝者必遇其敵。盜憎主人，民怨其上。君子知天下之不可上也，故下之；知衆人之不可先也，故後之。溫恭慎德，使人慕之；執雌持下，人莫踰之；人皆趨彼，我獨守此；人皆惑惑，我獨不徙；內藏我智，不示人技；我雖尊高，人弗我害；誰能於此？江海雖左，長於百川，以其卑也；天道無親，而能下人。戒之哉！」孔子既讀斯文也，顧謂弟子曰：「小人識之，此言實而中，情而信。《詩》云：『戰戰兢兢，如臨深淵，如履薄冰。』行身如此，豈以口過患哉？」

孔子見老聃而問焉，曰：「甚矣，道之於今難行也。吾比執道，而今委質以求當世之君，而弗受也。道於今難行也！」老子曰：「夫說者流於辯，聽者亂於辭，知此二者，則道不可以忘也。」

## 孔子家語·弟子行篇第十二

衛將軍文子問於子貢，曰：「吾聞孔子之施教也，先之以《詩》、《書》，導之以孝悌，說之以仁義，觀之以禮樂，然後成之以文德。蓋入室升堂者七十有餘人，其孰為賢？」子貢對以不知。

文子曰：「以吾子常與學，賢者也。何為不知？」

子貢對曰：「賢人無妄，知賢即難。故君子之言曰：『智莫難於知人』，是以難對也。」

文子曰：「若夫知賢莫不難，今吾子親遊焉，是以敢問。」

子貢曰：「夫子之門人，蓋有三千就焉。賜有逮及焉，未逮及焉。故不得徧知以告也。」

文子曰：「吾子所及者，請聞其行。」

子貢對曰：「

夫能夙興夜寐，諷誦崇禮，行不貳過，稱言不苟，是顏回之行也。孔子說之以《詩》曰：『媚玆一人，應侯慎德。永言孝思，孝思惟則。』若逢有德之君，世受顯命，不失厥名，以御于天子，則王者之相也。

在貧如客，使其臣如借，不遷怒，不深怨，不錄舊罪，是冉雍之行也。孔子論其材曰：『有士之君子也，有衆使也，有刑用也，然後稱怒焉。』孔子告之以《詩》曰：『靡不有初，鮮克有終。』

匹夫不怒，唯以亡其身，不畏強禦，不侮矜寡，其言循性，其都以富，材任治戎，是仲由之行也。孔子和之以文，說之以《詩》曰：『受小共大共，而為下國駿厖，荷天子之龍，不戁不悚，敷奏其勇。』強乎武哉，文不勝其質。

恭老䘏幼，不忘賓旅，好學博藝，省物而勤也，是冉求之行也。孔子因而語之曰：『好學則智，䘏孤則惠，恭則近禮，勤則有繼，堯舜篤恭，以王天下。』其稱之也，曰：『宜為國老。』

齋莊而能肅，志通而好禮，儐相兩君之事，篤雅有節，是公西赤之行也。子曰：『禮經三百，可勉能也；威儀三千，則難也。』公西赤問曰：『何謂也？』子曰：『貌以儐禮，禮以儐辭，是謂難焉。衆人聞之，以為成也。』孔子語人曰：『當賓客之事，則達矣。』謂門人曰：『二三子之欲學賓客之禮者，其於赤也。』

滿而不盈，實而如虛，過之如不及，先王難之，博無不學，其貌恭，其德敦，其言於人也，無所不信，其驕大人也，常以浩浩，是以眉壽，是曾參之行也。孔子曰：『孝，德之始也；悌，德之序也；信，德之厚也；忠，德之正也。參，中夫四德者也。』以此稱之。

美功不伐，貴位不善，不侮不佚，不傲無告，是顓孫師之行也。孔子言之曰：『其不伐，則猶可能也；其不弊百姓，則仁也。』《詩》云：『愷悌君子，民之父母。』夫子以其仁為大學之深。

送迎必敬，上交下接若截焉，是卜商之行也。孔子說之以《詩》曰：『式夷式已，無小人殆。』若商也，其可謂不險矣。

貴之不喜，賤之不怒，苟利於民矣，廉於行己，其事上也，以佑其下，是澹臺滅明之行也。孔子曰：『獨貴獨富，君子恥之，夫也中之矣。』

先成其慮，及事而用之，故動則不妄，是言偃之行也。孔子曰：『欲能則學，欲知則問，欲善則詳，欲給則豫，當是而行，偃也得之矣。』

獨居思仁，公言言義，其於《詩》也，則一日三復白圭之玷，是宮縚之行也。孔子信其能仁，以為異士。

自見孔子，出入於戶，未嘗越履，往來過之，足不履影，啟蟄不殺，方長不折，執親之喪，未嘗見齒，是高柴之行也。孔子曰：『柴於親喪，則難能也；啟蟄不殺，則順人道；方長不折，則恕仁也。成湯恭而以恕，是以日躋。』

凡此諸子，賜之所親覩者也。吾子有命而訊賜，賜也固，不足以知賢。」

文子曰：「吾聞之也，國有道，則賢人興焉，中人用焉，乃百姓歸之。若吾子之論，既富茂矣，壹諸侯之相也，抑世未有明君，所以不遇也。」

子貢既與衛將軍文子言，適魯，見孔子曰：「衛將軍文子問二三子之於賜，不壹而三焉，賜也辭不獲命，以所見者對矣，未知中否，請以告。」孔子曰：「言之乎。」子貢以其辭狀告孔子。子聞而笑曰：「賜，汝次為人矣。」子貢對曰：「賜也何敢知人，此以賜之所覩也。」孔子曰：「然。吾亦語汝耳之所未聞，目之所未見者，豈思之所不至，知之所未及哉？」

子貢曰：「賜願得聞之。」

孔子曰：「不克不忌，不念舊怨，蓋伯夷叔齊之行也。思天而敬之，服義而行信，孝於父母，恭於兄弟，從善而不教道，趙文子之行也。其事君也，不敢愛其死，然亦不敢忘其身，謀其身不遺其友，君陳則進而用之，不陳則行而退，蓋隨武子之行也。其為人之淵源也，多聞而難誕，內植足以沒其世；國家有道，其言足以治；無道，其默足以生，蓋銅鞮伯華之行也。外寬而內正，自極於隱括之中，直己而不直人，汲汲於仁，以善自終，蓋蘧伯玉之行也。孝恭慈仁，允德圖義，約貨去怨，輕財不匱，蓋柳下惠之行也。其言曰：『君雖不量於其身，臣不可以不忠於其君；是故君擇臣而任之，臣亦擇君而事之。』有道順命，無道衡命，蓋晏平仲之行也。蹈忠而行信，終日言，不在尤之內，國無道，處賤不悶，貧而能樂，蓋老來子之行也。易行以俟天命，居下不援其上，其親觀於四方也，不忘其親，不盡其樂，以不能則學，不為己終身之憂，蓋介子山之行也。」

子貢曰：「敢問夫子之所知者，蓋盡於此而已乎？」

孔子曰：「何謂其然？亦略舉耳目之所及而已。昔晉平公問祁奚曰：『羊舌大夫，晉之良大夫也，其行如何？』祁奚辭以不知。公曰：『吾聞子少長乎其所，今子掩之，何也？』祁奚對曰：『其少也恭而順，心有恥而不使其過宿；其為大夫，悉善而謙其端；其為輿尉也，信而好直其功。至於其為容也，溫良而好禮，博聞而時出其志。』公曰：『曩者問子，子奚曰不知也？』祁奚曰：『每位改變，未知所止，是以不敢得知也。此又羊舌大夫之行也。』」

子貢跪曰：「請退而記之。」

## 孔子家語·賢君篇第十三

哀公問於孔子曰：「當今之君，孰為最賢？」孔子對曰：「丘未之見也，抑有衛靈公乎？」公曰：「吾聞其閨門之內無別，而子次之賢，何也？」孔子曰：「臣語其朝廷行事，不論其私家之際也。」公曰：「其事何如？」孔子對曰：「靈公之弟曰公子渠牟，其智足以治千乘，其信足以守之，靈公愛而任之。又有士曰林國者，見賢必進之，而退與分其祿，是以靈公無遊放之士，靈公賢而尊之。又有士曰慶足者，衛國有大事，則必起而治之；國無事，則退而容賢，靈公悅而敬之。又有大夫史鰌，以道去衛，而靈公郊舍三日，琴瑟不御，必待史鰌之入而後敢入。臣以此取之，雖次之賢，不亦可乎？」

子貢問於孔子曰：「今之人臣孰為賢？」子曰：「吾未識也。往者齊有鮑叔，鄭有子皮，則賢者矣。」子貢曰：「齊無管仲，鄭無子產。」子曰：「賜！汝徒知其一，未知其二也。汝聞用力為賢乎？進賢為賢乎？」子貢曰：「進賢賢哉！」子曰：「然。吾聞鮑叔達管仲，子皮達子產，未聞二子之達賢己之才者也。」

哀公問於孔子曰：「寡人聞忘之甚者，徙而忘其妻，有諸？」孔子對曰：「此猶未甚者也，甚者乃忘其身。」公曰：「可得而聞乎？」孔子曰：「昔者夏桀貴為天子，富有四海，忘其聖祖之道，壞其典法，廢其世祀，荒于淫樂，耽湎于酒；佞臣諂諛，窺導其心；忠士折口，逃罪不言。天下誅桀而有其國，此謂忘其身之甚矣。」

顏淵將西遊於宋，問於孔子曰：「何以為身？」子曰：「恭、敬、忠、信而已矣。恭則遠於患，敬則人愛之，忠則和於衆，信則人任之。勤斯四者，可以政國，豈特一身者哉！故夫不比於數而比於踈，不亦遠乎？不修其中而脩外者，不亦反乎？慮不先定，臨事而謀，不亦晚乎？」

孔子讀《詩》，于《正月》六章，惕然如懼。曰：「彼不達之君子，豈不殆哉！從上依世則道廢，違上離俗則身危，時不興善，己獨由之，則曰非妖即妄也。故賢也既不遇天，恐不終其命焉。桀殺龍逢，紂殺比干，皆是類也。《詩》曰：『謂天蓋高，不敢不局，謂地蓋厚，不敢不蹐。』此言上下畏罪，無所自容也。」

子路問於孔子曰：「賢君治國，所先者何？」孔子曰：「在於尊賢而賤不肖。」子路曰：「由聞晉中行氏尊賢而賤不肖矣，其亡何也？」孔子曰：「中行氏尊賢而不能用，賤不肖而不能去。賢者知其不己用而怨之，不肖者知其必己賤而讎之。怨讎並存於國，鄰敵搆兵於郊，中行氏雖欲無亡，豈可得乎？」

孔子閑處，喟然而歎曰：「嚮使銅鞮伯華無死，則天下其有定矣！」子路曰：「由願聞其人也。」子曰：「其幼也，敏而好學；其壯也，有勇而不屈；其老也，有道能下人。有此三者，以定天下也，何難乎哉？」子路曰：「幼而好學，壯而有勇，則可也；若夫有道下人，又誰下哉？」子曰：「由！不知。吾聞以衆攻寡，無不剋也；以貴下賤，無不得也。昔者周公居冢宰之尊，制天下之政，而猶下白屋之士，日見百七十人，斯豈以無道也，欲得士之用也，惡有有道而無下天下君子哉？」

齊景公來適魯，舍于公館，使晏嬰迎孔子。孔子至，景公問政焉。孔子答曰：「政在節財。」公悅。又問曰：「秦穆公國小處僻而霸，何也？」孔子曰：「其國雖小，其志大；處雖僻，而其政中。其舉也果，其謀也和，法無私而令不愉，首拔五羖，爵之大夫，與語三日而授之以政。此取之，雖王可，其霸少矣。」景公曰：「善哉！」

哀公問政於孔子，孔子對曰：「政之急者，莫大乎使民富且壽也。」公曰：「為之奈何？」孔子曰：「省力役，薄賦歛，則民富矣；敦禮教，遠罪疾，則民壽矣。」公曰：「寡人欲行夫子之言，恐吾國貧矣。」孔子曰：「《詩》云：『愷悌君子，民之父母。』未有子富而父母貧者也。」

衛靈公問於孔子曰：「有語寡人，有國家者計之於廟堂之上，則政治矣。何如？」孔子曰：「其可也。愛人者，則人愛之；惡人者，則人惡之；知得之己者，則知得之人。所謂不出環堵之室而知天下者，知及己之謂也。」

孔子見宋君，君問孔子曰：「吾欲使長有國而列都得之，吾欲使民無惑，吾欲使士竭力，吾欲使日月當時，吾欲使聖人自來，吾欲使官府治理。為之奈何？」孔子對曰：「千乘之君，問丘者多矣，而未有若主君之問問之悉也，然主君所欲者盡可得也。丘聞之，鄰國相親，則長有國；君惠臣忠，則列都得之；不殺無辜，無釋罪人，則民不惑；士益之祿，則皆竭力；尊天敬鬼，則日月當時；崇道貴德，則聖人自來；任能黜否，則官府治理。」宋君曰：「善哉！豈不然乎？寡人不佞，不足以致之也。」孔子曰：「此事非難，唯欲行之云耳。」

## 孔子家語·辯政篇第十四

子貢問於孔子曰：「昔者齊君問政於夫子，夫子曰：『政在節財。』魯君問政於夫子，夫子曰：『政在諭臣。』葉公問政於夫子，夫子曰：『政在悅近而來遠。』三者之問一也，而夫子應之不同，然政在異端乎？」孔子曰：「各因其事也。齊君為國，奢乎臺榭，淫于苑囿，五官伎樂不解於時，一旦而賜人以千乘之家者三，故曰：政在節財。魯君有臣三人，內比周以愚其君，外距諸侯之賓以蔽其明，故曰：政在諭臣。夫荊之地廣而都狹，民有離心，莫安其居，故曰：政在悅近而來遠。此三者所以為政殊矣。《詩》云：『喪亂蔑資，曾不惠我師。』此傷奢侈不節以為亂者也。又曰：『匪其止共，惟王之卬。』此傷姦臣蔽主以為亂者也。又曰：『亂離瘼矣，奚其適歸。』此傷離散以為亂者也。察此三者，政之所欲，豈同乎哉？」

孔子曰：「忠臣之諫君，有五義焉。一曰譎諫，二曰戇諫，三曰降諫，四曰直諫，五曰風諫。唯度主而行之，吾從其諷諫乎。」

子曰：「夫道不可不貴也。中行文子倍道失義以亡其國，而能禮賢以活其身；聖人轉禍為福，此謂是與。」

楚王將遊荊臺，司馬子祺諫，王怒之。令尹子西賀於殿下，諫曰：「今荊臺之觀，不可失也。」王喜，拊子西之背曰：「與子共樂之矣。」子西步馬十里，引轡而止曰：「臣願言有道，王肯聽之乎？」王曰：「子其言之。」子西曰：「臣聞為人臣而忠其君者，爵祿不足以賞也；諛其君者，刑罰不足以誅也。夫子祺者忠臣也，而臣者諛臣也，願主賞忠而誅諛焉。」王曰：「今我聽司馬之諫，是獨能禁我耳，若後世遊之可也？」子西曰：「禁後世易耳。大王萬歲之後，起山陵於荊臺之上，則子孫必不忍遊於父祖之墓以為歡樂也。」王曰：「善。」乃還。孔子聞之，曰：「至哉！子西之諫也，入之於千里之上，抑之於百世之後者也。」

子貢問於孔子曰：「夫子之於子產、晏子，可為至矣。敢問二大夫之所為目，夫子之所以與之者。」孔子曰：「夫子產於民為惠主，於學為博物。晏子於君為忠臣，於行為恭敏。故吾皆以兄事之，而加愛敬。」

齊有一足之鳥，飛習於公朝，下止於殿前，舒翅而跳。齊侯大怪之，使使聘魯問孔子。孔子曰：「此鳥名曰商羊，水祥也。昔童兒有屈其一腳，振訊兩眉而跳且謠曰：『天將大雨，商羊鼓儛。』今齊有之，其應至矣。急告民趨治溝渠，脩隄防，將有大水為災。」頃之，大霖雨，水溢泛諸國，傷害民人，唯齊有備不敗。景公曰：「聖人之言，信而有徵矣！」

孔子謂宓子賤曰：「子治單父，衆悅，子何施而得之也？」子語丘所以為之者。對曰：「不齊之治也，父恤其，子其子，恤諸孤而哀喪紀。」孔子曰：「善，小節也，小民附矣，猶未足也。」曰：「不齊所父事者三人，所兄事者五人，所友事者十一人。」孔子曰：「父事三人，可謂教孝矣；兄事五人，可以教悌矣；友事十一人，可以舉善矣。中節也，中人附矣；猶未足也。」曰：「此地民有賢於不齊者五人，不齊事之而稟度焉，皆教不齊之道。」孔子歎曰：「其大者乃於此乎有矣！昔堯、舜聽天下，務求賢以自輔。夫賢者、百福之宗也，神明之主也，惜乎不齊之所以治者小也。」

子貢為信陽宰，將行，辭於孔子。孔子曰：「勤之慎之，奉天之時，無奪無伐，無暴無盜。」子貢曰：「賜也，少而事君子，豈以盜為累哉？」孔子曰：「汝未之詳也。夫以賢代賢，是謂之奪；以不肖代賢，是謂之伐；緩令急誅，是謂之暴；取善自與，是謂之盜。盜非竊財之謂也。吾聞之，知為吏者，奉法以利民；不知為吏者，枉法以侵民，此怨之所由生也。治官莫若平，臨財莫如廉。廉、平之守，不可改也。匿人之善，斯謂蔽賢；揚人之惡，斯為小人。內不相訓，而外相謗，非親睦也。言人之善，若己有之；言人之惡，若己受之；故君子無所不慎焉。」

子路治蒲三年。孔子過之，入其境，曰：「善哉由也！恭敬以信矣。」入其邑，曰：「善哉由也！忠信而寬矣。」至庭曰：「善哉由也！明察以斷矣。」子貢執轡而問曰：「夫子未見由之政，而三稱其善，其善可得聞乎？」孔子曰：「吾見其政矣。入其境，田疇盡易，草萊甚辟，溝洫深治，此其恭敬以信，故其民盡力也。入其邑，牆屋完固，樹木甚茂，此其忠信以寬，故其民不偷也。至其庭，庭甚清閑，諸下用命，此其言明察以斷，故其政不擾也。以此觀之，雖三稱其善，庸盡其美矣。」

## 孔子家語·六本篇第十五

孔子曰：「行己有六本焉，然後為君子也。立身有義矣，而孝為本；喪紀有禮矣，而哀為本；戰陣有列矣，而勇為本；治政有理矣，而農為本；居國有道矣，而嗣為本；生財有時矣，而力為本。置本不固，無務豐末；親戚不悅，無務外交；事不終始，無務多業；記聞而言，無務多說；比近不安，無務求遠。是故反本脩迹，君子之道也。」

孔子曰：「藥酒苦於口而利於病，忠言逆於耳而利於行。湯、武以諤諤而昌，桀紂以唯唯而亡。君無爭臣，父無爭子，兄無爭弟，士無爭友，無其過者，未之有也。故曰：君失之，臣得之；父失之，子得之；兄失之，弟得之；己失之，友得之。是以國無危亡之兆，家無悖亂之惡，父子兄弟無失，而交友無絕也。」

孔子見齊景公，公悅焉，請置稟丘之邑以為養。孔子辭而不受，入謂弟子曰：「吾聞君子當功受賞，今吾言於齊君，君未之有行，而賜吾邑，其不知丘亦甚矣。」於是遂行。

孔子在齊，舍於外館，景公造焉。賓主之辭既接，而左右白曰：「周使適至，言先王廟災。」景公復問：「災何王之廟也？」孔子曰：「此必釐王之廟。」公曰：「何以知之？」孔子曰：「《詩》云：『皇皇上天，其命不忒，天之以善，必報其德。』禍亦如之。夫釐王變文、武之制，而作玄黃華麗之飾，宮室崇峻，輿馬奢侈，而弗可振也。故天殃所宜加其廟焉。以是占之為然。」公曰：「天何不殃其身，而加罰其廟也？」孔子曰：「蓋以文、武故也。若殃其身，則文武之嗣無乃殄乎？故當殃其廟以彰其過。」俄頃，左右報曰：「所災者釐王廟也。」景公驚起，再拜曰：「善哉！聖之智，過人遠矣！」

子夏三年之喪畢，見於孔子。子曰：「與之琴。使之絃。」侃侃而樂，作而曰：「先王制禮，不敢不及。」子曰：「君子也！」閔子三年之喪畢，見於孔子。子曰：「與之琴，使之絃。」切切而悲，作而曰：「先王制禮，弗敢過也。」子曰：「君子也！」子貢曰：「閔子哀未盡，夫子曰：君子也。子夏哀已盡，又曰：君子也。二者殊情，而俱曰君子，賜也惑，敢問之。」孔子曰：「閔子哀未忘，能斷之以禮；子夏哀已盡，能引之及禮；雖均之君子，不亦可乎？」

孔子曰：「無體之禮，敬也；無服之喪，哀也；無聲之樂，歡也。不言而信，不動而威，不施而仁，志。夫鐘之音，怒而擊之則武，憂而擊之則悲。其志變者，聲亦隨之，故至誠感之，通於金石，而況人乎？」

孔子見羅雀者，所得皆黃口小雀。夫子問之曰：「大雀獨不得，何也？」羅者曰：「大雀善驚而難得，黃口貪食而易得。黃口從大雀，則不得；大雀從黃口，亦不得。」孔子顧謂弟子曰：「善驚以遠害，利食而忘患，自其心矣，而獨以所從為禍福。故君子慎其所從。以長者之慮，則有全身之階；隨小者之戇，而有危亡之敗也。」

孔子讀《易》，至於《損》、《益》，喟然而歎。子夏避席問曰：「夫子何歎焉？」孔子曰：「夫自損者必有益之，自益者必有決之，吾是以歎也。」子夏曰：「然則學者不可以益乎？」子曰：「非道益之謂也，道彌益而身彌損。夫學者損其自多，以虛受人，故能成其滿博也。天道成而必變，凡持滿而能久者，未嘗有也。故曰：自賢者，天下之善言不得聞於耳矣。昔堯治天下之位，猶允恭以持之，克讓以接下，是以千歲而益盛，迄今而逾彰。夏桀、昆吾，自滿而無極，亢意而不節，斬刈黎民，如草芥焉；天下討之，如誅匹夫，是以千載而惡著，迄今而不滅。滿也。如在輿遇三人則下之，遇二人則式之，調其盈虛，不令自滿，所以能久也。」子夏曰：「商請志之。」而終身奉行焉。

子路問於孔子曰：「請釋古之道而行由之意，可乎？」子曰：「不可。昔東夷之子，慕諸夏之禮，有女而寡，為內私壻，終身不嫁。嫁則不嫁矣，亦非貞節之義也。蒼梧嬈娶妻而美，讓與其兄。讓則讓矣，然非禮之讓也。不慎其初，而悔其後，何嗟及矣。今汝欲舍古之道，行子之意，庸知子意不以是為非，以非為是乎？後雖欲悔，難哉！」

曾子耘瓜，誤斬其根。曾晢怒，建大杖以擊其背，曾子仆地而不知人久之。有頃乃蘇，欣然而起，進於曾晢曰：「嚮也參得罪於大人，大人用力教參，得無疾乎？」退而就房，援琴而歌，欲令曾晳而聞之，知其體康也。孔子聞之而怒，告門弟子曰：「參來，勿內。」曾參自以為無罪，使人請於孔子。子曰：「汝不聞乎？昔瞽瞍有子曰舜，舜之事瞽瞍，欲使之，未嘗不在於側；索而殺之，未嘗可得。小棰則待過，大杖則逃走，故瞽瞍不犯不父之罪，而舜不失烝烝之孝。今參事父，委身以待暴怒，殪而不避，既身死而陷父於不義，其不孝孰大焉！汝非天子之民也，殺天子之民，其罪奚若？」曾參聞之，曰：「參罪大矣！」遂造孔子而謝過。

荊公子行年十五而攝荊相事，孔子聞之，使人往觀其為政焉。使者反，曰：「視其朝，清淨而少事；其堂上有五老焉，其廊下有二十壯士焉。」孔子曰：「合兩二十五之智，以治天下，其固免矣，況荊乎？」

子夏問於孔子曰：「顏回之為人奚若？」子曰：「回之信賢於丘。」曰：「子貢之為人奚若？」子曰：「賜之敏賢於丘。」曰：「子路之為人奚若？」子曰：「由之勇賢於丘。」曰：「子張之為人奚若？」子曰：「師之莊賢於丘。」子夏避席而問曰：「然則四子何為事先生？」子曰：「居！吾語汝。夫回能信而不能反，賜能敏而不能詘，由能勇而不能怯，師能莊而不能同。兼四子者之有以易吾，弗與也。此其所以事吾而弗貳也。」

孔子遊於泰山，見榮聲期，行乎郕之野，鹿裘帶索，鼓琴而歌。孔子問曰：「先生所以為樂者何也？」期對曰：「吾樂甚多，而至者三。天生萬物，唯人為貴，吾既得為人，是一樂也；男女之別，男尊女卑，故人以男為貴，吾既得為男，是二樂也；人生有不見日月，不免襁褓者，吾既以行年九十五矣，是三樂也。貧者士之常，死者人之終。處常得終，當何憂哉！」孔子曰：「善哉！能自寬者也。」

孔子曰：「回有君子之道四焉。強於行義，弱於受諫，怵於待祿，慎於治身。史鰌有君子之道三焉。不仕而敬上，不祀而敬鬼，直己而曲於人。」曾子侍，曰：「參昔者常聞夫子三言，而未之能行也。夫子見人之一善，而忘其百非，是夫子之易事也；見人之有善，若己有之，是夫子之不爭也；聞善必躬行之，然後導之，是夫子之能勞也。學夫子之三言，而未能行，以自知終不及二子者也。」

孔子曰：「吾死之後，則商也日益，賜也日損。」曾子曰：「何謂也？」子曰：「商也好與賢己者處，賜也好說不若己者。不知其子，視其父；不知其人，視其友；不知其君，視其所使；不知其地，視其草木。故曰：與善人居，如入芝蘭之室，久而不聞其香，即與之化矣；與不善人居，如入鮑魚之肆，久而不聞其臭，亦與之化矣。丹之所藏者赤，漆之所藏者黑。是以君子必慎其所與處者焉。」

曾子從孔子于齊，齊景公以下卿之禮聘曾子，曾子固辭。將行，晏子送之，曰：「吾聞之，君子遺人以財，不若善言。今夫蘭本三年，湛之以鹿醢，既成噉之，則易之匹馬，非蘭之本性也，所以湛者美矣。願子詳其所湛者。夫君子居必擇處，遊必擇方，仕必擇君。擇君所以求仕，擇方所以脩道。遷風移俗，嗜欲移性，可不慎乎？」孔子聞之，曰：「晏子之言，君子哉！依賢者，固不困；依富者，固不窮。馬蚿斬足而復行，何也？以其輔之者衆。」

孔子曰：「以富貴而下人，何人不與？以富貴而愛人，何人不親？發言不逆，可謂知言矣；言而衆響之，可謂知時矣。是故以富而能富人者，欲貧不可得也；以貴而能貴人者，欲賤不可得也；以達而能達人者，欲窮不可得也。」

孔子曰：「中人之情也，有餘則侈，不足則儉，無禁則淫，無度則逸，從欲則敗。是故鞭扑之子，不從父之教；刑戮之民，不從君之令。此言疾之難忍，急之難行也。故君子不急斷，不急制。使飲食有量，衣食有節，宮室有度，畜積有數，車器有限，所以防亂之原也。」夫度量不可明，是中人所由之令。

孔子曰：「巧而好度必攻，勇而好問必勝，智而好謀必成。以愚者反之。是以非其人，告之弗聽；非其地，樹之弗生；得其人，如聚砂而雨之；非其人，如會聾而鼓之。夫處重擅寵，專事妬賢，愚者之情也。位高則危，任重則崩，可立而待。」

孔子曰：「舟非水不行，水入舟則沒；君非民不治，民犯上則傾。」是故君子不可不嚴也，小人不可不整一也。

齊高庭問於孔子曰：「庭不曠山，不直地，衣穰而提贄，精氣以問事君子之道，願夫子告之。」孔子曰：「貞以幹之，敬以輔之，施仁無倦。見君子則舉之，見小人則退之，去汝惡心，而忠與之。效其行，脩其禮，千里之外，親如兄弟。行不效，禮不脩，則對門不汝通矣。夫終日言，不遺己之憂；終日行，不遺己之患；唯智者能之。故自脩者，必恐懼以除患，恭儉以避難者也。終身為善，一言則敗之，可不慎乎。」

## 孔子家語·辯物篇第十六

季桓子穿井，獲如土缶，其中有羊焉。使使問於孔子曰：「吾穿井於費，而於井中得一狗，何也？」孔子曰：「丘之所聞者，羊也。丘聞之，木石之怪夔蝄蜽，水之怪龍罔象，土之怪羵羊也。」

吳伐越，隳會稽，獲巨骨一節，專車焉。吳子使來聘於魯，且問之孔子，命使者曰：「無以吾命也。」賓既將事，乃發幣於大夫，及孔子，孔子爵之。既徹俎而燕，客執骨而問曰：「敢問骨何如為大？」孔子曰：「丘聞之，昔禹致群臣於會稽之山，防風後至，禹殺而戮之，其骨專車焉。此為大矣。」客曰：「敢問誰守為神？」孔子曰：「山川之靈，足以紀綱天下者，其守為神；社稷之守為公侯，山川之祀者為諸侯，皆屬於王。」客曰：「防風何守？」孔子曰：「汪芒氏之君，守封嵎山者，為漆姓。在虞、夏、商為汪芒氏，於周為長翟氏，今曰大人。」有客曰：「人長之極幾何？」孔子曰：「焦僥氏長三尺，短之至也；長者不過十，數之極也。」

孔子在陳，陳惠公賓之于上館。時有隼集陳侯之庭而死，楛矢貫之，石砮，其長尺有咫。惠公使人持隼，如孔子館而問焉。孔子曰：「隼之來遠矣，此肅慎氏之矢。昔武王克商，通道于九夷、百蠻，使各以其方賄來貢，而無忘職業。於是肅慎氏貢楛矢、石砮，其長尺有咫。先王欲昭其令德之致遠物也，以示後人使永鑒焉，故銘其括曰：『肅慎氏貢楛矢。』以分大姬，配胡公，而封諸陳。古者分同姓以珍玉，所以展親親也；分異姓以遠方之職貢，所以無忘服也。故分陳以肅慎氏貢焉。君若使有司求諸故府，其可得也。」公使人求，得之金牘，如之。

郯子朝魯，魯人問曰：「少皓氏以鳥名官，何也？」對曰：「吾祖也，我知之。昔黃帝以雲紀官，故為雲師而雲名，炎帝以火，共工以水，大昊以龍，其義一也。我高祖少皓摰之立也，鳳鳥適至，是以紀之於鳥，故為鳥師而鳥名。自顓頊氏以來，不能紀遠，乃紀於近，為民師而命以民事，則不能故也。」孔子聞之，遂見郯子而學焉。既而告人曰：「吾聞之，天子失官，學在四夷，猶信。」

邾隱公朝于魯，子貢觀焉。邾子執玉高，其容仰；定公受玉卑，其容俯。子貢曰：「以禮觀之，二君者、將有死亡焉？夫禮、生死存亡之體。將左右周旋，進退俯仰，於是乎取之；朝祀喪戎，於是乎觀之。今正月相朝，而皆不度，心以亡矣。嘉事不體，何以能久？高仰、驕也；卑俯、替也。驕近亂，替近疾；君為主，其先亡乎？」夏五月，公薨。又邾子出犇。孔子曰：「賜不幸而言中，是賜多言。」

孔子在陳，陳侯就之，燕焉。子遊行路之人云：「魯司鐸災，及宗廟。」以告孔子。子曰：「所及者其桓、僖之廟。」陳侯曰：「何以知之？」子曰：「禮，祖有功而宗有德，故不毀其廟焉。今桓、僖之親盡矣，又功德不足以存其廟，而魯不毀，是以天災加之。」三日，魯使至。問焉，則桓、僖也。陳侯謂子貢曰：「吾乃今知聖人之可貴。」對曰：「君之知之，可矣，未若專其道而行其化之善也。」

陽虎既犇齊，自齊犇晉，適趙氏。孔子聞之，謂子路曰：「趙氏其世有亂乎！」子路曰：「權不在焉，豈能為亂？」孔子曰：「非汝所知。夫陽虎親富而不親仁，有寵於季孫，又將殺之，不剋而犇，求容於齊；齊人囚之，乃亡歸晉。是齊、魯二國已去其疾。趙簡子好利而多信，必溺其說而從其謀，禍敗所終，非一世可知也。」

季康子問於孔子曰：「今周十二月，夏之十月，而猶有螽，何也？」孔子對曰：「丘聞之，火伏而後蟄者畢，今火猶西流，司歷過也。」季康子曰：「所失者幾月也？」孔子曰：「於夏十月，火既沒矣，今火見，再失閏也。」

吳王夫差將與哀公見晉侯。子服景伯對使者曰：「王合諸侯，則伯率侯牧以見於王；伯合諸侯，則侯率子男以見於伯，今諸侯會，而君與寡君見晉君，則晉成為伯矣。且執事以伯召諸侯，而以侯終之，何利之有焉？」吳人乃止。既而悔之，遂囚景伯。伯謂太宰嚭曰：「魯將以十月上辛，有事于上帝先王，季辛而畢，何也世有職焉，自襄已來，未之改也。若其不會，祝宗將曰：『吳實然。』」嚭言於夫差。歸之，子貢聞之，見於孔子曰：「子服氏之子拙於說矣，以實獲囚，以詐得免。」孔子曰：「吳子為夷德，可欺而不可以實。是聽者之蔽，非說者之拙。」

叔孫氏之車士，曰子鉏商，採薪於大野，獲麟焉；折其前左足，載以歸。叔孫以為不祥，棄之於郭外，使人告孔子曰：「有麇而角者何也？」孔子往觀之，曰：「麟也。胡為來哉？胡為來哉？」反袂拭面，涕泣沾衿。叔孫聞之，然後取之。子貢問曰：「夫子何泣爾？」孔子曰：「麟之至，為明王也。出非其時而見害，吾是以傷焉。」

## 孔子家語·哀公問政篇第十七

哀公問政於孔子，孔子對曰：「文武之政，布在方策。其人存，則其政舉；其人亡，則其政息。天道敏生，人道敏政，地道敏樹。夫政者，猶蒲盧也，待化以成，故為政在於得人。取人以身，脩身以道，脩道以仁。仁者，人也，親親為大；義者，宜也，尊賢為大。親親之教，尊賢之等，禮所以生也。禮者，政之本也。是以君子不可以不脩身；思脩身，不可以不事親；思事親，不可以不知人；思知人，不可以不知天。天下之達道有五，其所以行之者三。曰：君臣也，父子也，夫婦也，昆弟也，朋友也，五者天下之達道。智、仁、勇，三者天下之達德也。所以行之者，一也。或生而知之，或學而知之，或困而知之，及其知之，一也。或安而行之，或利而行之，或勉強而行之，及其成功，一也。」

公曰：「子之言，美矣至矣！寡人實固，不足以成之也。」
孔子曰：「好學近乎智，力行近乎仁，知恥近乎勇。知斯三者，則知所以脩身；知所以脩身，則知所以治人；知所以治人，則能成天下國家者矣。」

公曰：「政其盡此而已乎？」
孔子曰：「凡為天下國家有九經，曰：脩身也，尊賢也，親親也，敬大臣也，體群臣也，重庶民也，來百工也，柔遠人也，懷諸侯也。夫脩身則道立，尊賢則不惑，親親則諸父兄弟不怨，敬大臣則不眩，體群臣則士之報禮重，重庶民則百姓勸，來百工則財用足，柔遠人則四方歸之，懷諸侯則天下畏之。」

公曰：「為之奈何？」
孔子曰：「齋絜盛服，非禮不動，所以脩身也；去讒遠色，賤利而貴德，所以尊賢也；爵其能，重其祿，同其好惡，所以篤親親也；官盛任使，所以敬大臣也；忠信重祿，所以勸士也；時使薄歛，所以子百姓也；日省月考，餼廩稱事，所以來百工也；送往迎來，嘉善而矜不能，所以綏遠人也；繼絕世，舉廢邦，治亂持危，朝聘以時，厚往而薄來，所以懷諸侯也。治天下國家有九經，其所以行之者一也。凡事豫則立，不豫則廢，言前定則不跲，事前定則不困，行前定則不疾，道前定則不窮。在下位不獲于上，民弗可得而治矣；獲于上有道，不信于友，不獲于上矣；信于友有道，不順于親，不信于友矣；順于親有道，反諸身不誠，不順于親矣；誠身有道，不明于善，不誠于身矣。誠者，天之道也；誠之者，人之道也。夫誠，弗勉而中，不思而得，從容中道，聖人之所以定體也。誠之者，擇善而固執之者也。」

公曰：「子之教寡人備矣，敢問行之所始。」
孔子曰：「立愛自親始，教民睦也；立敬自長始，教民順也；教之慈睦，而民貴有親；教以敬長，而民貴用命。民既孝於親，又順以聽命，措諸天下，無所不可。」
公曰：「寡人既得聞此言也，懼不能果行而獲罪咎。」

宰我問於孔子曰：「吾聞鬼神之名，而不知所謂，敢問焉。」
孔子曰：「人生有氣有魄。氣者，神之盛也。衆生必死，死必歸土，此謂鬼；魂氣歸天，此謂神。合鬼與神而享之，教之至也。骨肉弊於下，化為野土，其氣揚于上，此神之著也。聖人因物之精，制為之極，明命鬼神，以為民之則，而猶以是為未足也。故築為宮室，設為宗祧，春秋祭祀，以別親踈，教民反古復始，不敢忘其所由生也。衆之服自此，故聽且速焉。教以二端，二端既立，報以二禮。建設朝事，燔燎羶薌，所以報氣也；薦黍稷，脩肺肝，加以鬱鬯，所以報魄也。此教民脩本反始崇愛，上下用情，禮之至也。君子反古復始，不忘其所由生。是以致其敬，發其情，竭力從事，不敢不自盡也，此之謂大教。昔者，文王之祭也，事死如事生，思死而不欲生，忌日則必哀，稱諱則如見親，祀之忠也，思之深，如見親之所愛。祭欲見親之顏色者，其唯文王與！《詩》云：『明發不寐，有懷二人。』則文王之謂與。祭之明日，明發不寐，有懷二人，敬而致之，又從而思之。祭之日，樂與哀半，饗之必樂，已至必哀，孝子之情也。文王為能得之矣。」

## 孔子家語·顏回篇第十八

魯定公問於顏回曰：「子亦聞東野畢之善御乎？」對曰：「善則善矣。雖然，其馬將必佚。」定公色不悅，謂左右曰：「君子固有誣人也。」顏回退。後三日，牧來訴之曰：「東野畢之馬佚，兩驂曳兩服入于廄。」公聞之，越席而起，促駕召顏回。回至，公曰：「前日寡人問吾子以東野畢之御，而子曰：『善則善矣，其馬將佚。』不識吾子奚以知之？」顏回對曰：「以政知之。昔者，帝舜巧於使民，造父巧於使馬。舜不窮其民力，造父不窮其馬力；是以舜無佚民，造父無佚馬。今東野畢之御也，升馬執轡，銜體正矣；步驟馳騁，朝禮畢矣；歷險致遠，馬力盡矣；然而猶乃求馬不已。臣以此知之。」公曰：「善。誠若吾子之言也。吾子之言，其義大矣。願少進乎。」顏回曰：「臣聞之，鳥窮則啄，獸窮則玃，人窮則詐，馬窮則佚。自古及今，未有窮其下而能無危者也。」公悅。遂以告孔子，孔子對曰：「夫其所以為顏回者，此之類也，豈足多哉？」

孔子在衛，昧旦晨興，顏回侍側，聞哭者之聲甚哀。子曰：「回，汝知此何所哭乎？」對曰：「回以此哭聲非但為死者而已，又有生離別者也。」子曰：「何以知之？」對曰：「回聞桓山之鳥，生四子焉。羽翼既成，將分于四海，其母悲鳴而送之。哀聲有似於此，謂其往而不返也。回竊以音類知之。」孔子使人問哭者，果曰：「父死家貧，賣子以葬，與之長決。」子曰：「回也，善於識音矣！」

顏回問於孔子曰：「成人之行若何？」子曰：「達于情性之理，通於物類之變，知幽明之故，覩游氣之原，若此可謂成人矣。既能成人，而又加之以仁義禮樂，成人之行也，若乃窮神知禮，德之盛也。」

顏回問於孔子曰：「臧文仲、武仲孰賢？」孔子曰：「武仲賢哉！」顏回曰：「武仲世稱聖人，而身不免於罪，是智不足稱也；好言兵討，而挫銳於邾，是智不足名也。夫文仲、其身雖歿，而言不朽，惡有未賢？」孔子曰：「身歿言立，所以為文仲也。然猶有不仁者三，不智者三，是則不及武仲也。」回曰：「可得聞乎？」孔子曰：「下展禽，置六關，妾織蒲，三不仁。設虛器，縱逆祀，祠海鳥，三不智。武仲在齊，齊將有禍，不受其田，以避其難，是智之難也。夫臧武仲之智，而不容於魯，抑有由焉，作而不順，施而不恕也夫。《夏書》曰：『念玆在玆，順事恕施。』」

顏回問君子。孔子曰：「愛近仁，度近智，為己不重，為人不輕，君子也夫！」回曰：「敢問其次。」子曰：「弗學而行，弗思而得。小子勉之！」

仲孫何忌問於顏回曰：「仁者一言而必有益於仁智，可得聞乎？」回曰：「一言而有益於智，莫如預；一言而有益於仁，莫如恕。夫知其所不可由，斯知所由矣。」

顏回問小人。孔子曰：「毀人之善以為辯，狡訐懷詐以為智，幸人之有過，恥學而羞不能，小人也。」

顏回問子路曰：「力猛於德，而得其死者，鮮矣。盍慎諸焉？」孔子謂顏回曰：「人莫不知此道之美，而莫之御也，莫之為也何居？為聞者盍曰思也夫。」

顏回問於孔子曰：「小人之言，有同乎君子者，不可不察也。」孔子曰：「君子以行言，小人以舌言。故君子於為義之上，相疾也，退而相愛；小人於為亂之上，相愛也，退而相惡。」

顏回問朋友之際如何。孔子曰：「君子之於朋友也，心必有非焉而弗能謂吾不知其仁人也。不忘久德，不思久怨，仁矣夫。」

叔孫武叔見未仕於顏回。回曰：「賓之。」武叔多稱人之過而己評論之。顏回曰：「固子之來辱也，宜有得於回焉？吾聞諸孔子曰：『言人之惡，非所以美己；言人之枉，非所以正己。故君子攻其惡，無攻人之惡。』」

顏回謂子貢曰：「吾聞諸夫子，身不用禮，而望禮於人；身不用德，而望德於人，亂也。夫子之言，不可不思也。」

## 孔子家語·子路初見篇第十九

子路見孔子，子曰：「汝何好樂？」對曰：「好長劍。」孔子曰：「吾非此之問也。徒謂以子之所能，而加之以學問，豈可及乎？」子路曰：「學豈益也哉？」孔子曰：「夫人君而無諫臣則失正，士而無教友則失聽。御狂馬不釋策，操弓不反檠。木受繩則直，人受諫則聖，受學重問，孰不順哉？毀仁惡士，必近於刑。君子不可不學。」子路曰：「南山有竹，不揉自直，斬而用之，達于犀革。以此言之，何學之有？」孔子曰：「括而羽之，鏃而礪之，其入之不亦深乎？」子路再拜曰：「敬而受教。」

子路將行，辭於孔子。子曰：「贈汝以車乎？贈汝以言乎？」子路曰：「請以言。」孔子曰：「不強不達，不勞無功，不忠無親，不信無復，不恭失禮。慎此五者而已。」子路曰：「由請終身奉之。敢問親交取親若何？言寡可行若何？長為善士而無犯若何？」孔子曰：「汝所問苞在五者中矣。親交取親，其忠也；言寡可行，其信乎；長為善士而無犯於禮也。」

孔子為魯司寇，見季康子，康子不悅，孔子又見之。宰予進曰：「昔予也常聞諸夫子曰：『王公不我聘，則弗動。』今夫子之於司寇也，日少而屈節數矣。不可以已乎？」孔子曰：「然。魯國以衆相陵，以兵相暴之日久矣。而有司不治，則將亂也。其聘我者，孰大於是哉！」魯人聞之，曰：「聖人將治，何不先自遠刑罰。」自此之後，國無爭者。孔子謂宰予曰：「違山十里，蟪蛄之聲，猶在於耳，故政事莫如應之。」

孔子兄子有孔蔑者，與宓子賤皆仕。孔子往過孔蔑而問之曰：「自汝之仕，何得何亡？」對曰：「未有所得，而所亡者三。王事若龍，學焉得習，是學不得明也；俸祿少，饘粥不及親戚，是骨肉益踈也；公事多急，不得弔死問疾，是朋友之道闕也。其所亡者三，即謂此也。」孔子不悅，往過子賤，問如孔蔑。對曰：「自來仕者，無所亡其有所得者三。始誦之，今得而行之，是學益明也；俸祿所供，被及親戚，是骨肉益親也；雖有公事，而兼以弔死問疾，是朋友篤也。」孔子喟然謂子賤曰：「君子哉若人！魯無君子者，則子賤焉取此。」

孔子侍坐於哀公。賜之桃與黍焉，哀公曰：「請。」孔子先食黍而後食桃。左右皆掩口而笑。公曰：「黍者所以雪桃，非為食之也。」孔子對曰：「丘知之矣。然夫黍者、五穀之長，郊禮宗廟以為上盛。菓屬有六，而桃為下，祭祀不用，不登郊廟。丘聞之，君子以賤雪貴，不聞以貴雪賤。今以五穀之長，雪菓之下者，是從上雪下，臣以為妨於教，害於義，故不敢。」公曰：「善哉！」

子貢曰：「陳靈公宣婬於朝，泄冶正諫而殺之，是與比干諫而死同，可謂仁乎？」子曰：「比干於紂，親則諸父，官則少師，忠報之心，在於宗廟而已。固必以死爭之，冀身死之後，紂將悔寤，其本志情在於仁者也。泄冶之於靈公，位在大夫，無骨肉之親，懷寵不去，仕於亂朝，以區區之一身，欲正一國之婬昏，死而無益，可謂狷矣。《詩》曰：『民之多僻，無自立辟。』其泄冶之謂乎？」

孔子相魯。齊人患其將霸，欲敗其政。乃選好女子八十人，衣以文飾而舞容璣，及文馬四十駟，以遺魯君。陳女樂、列文馬于魯城南高門外，季桓子微服往觀之，再三，將受焉。告魯君為周道遊觀，觀之終日，怠於政事。子路言於孔子曰：「夫子可以行矣。」孔子曰：「魯今且郊，若致膰於大夫，則是未廢其常，吾猶可以止也。」桓子既受女樂，君臣婬荒，三日不聽國政，郊又不致膰俎。孔子遂行，宿於郭屯。師已送，曰：「夫子非罪也？」孔子曰：「吾歌可乎？」歌曰：「彼婦人之口，可以出走；彼婦人之請，可以死敗。優哉遊哉，聊以卒歲。」

澹臺子羽有君子之容，而行不勝其貌；宰我有文雅之辭，而智不充其辯。孔子曰：「里語云：『相馬以輿，相士以居，弗可廢矣。』以容取人，則失之子羽；以辭取人，則失之宰予。」

孔子曰：「君子以其所不能畏人，小人以其所不能不信人。故君子長人之才，小人抑人而取勝焉。」

孔蔑問行己之道。子曰：「知而弗為，莫如勿知；親而弗信，莫如勿親。樂之方至，樂而勿驕；患之將至，思而勿憂。」孔蔑曰：「行己乎？」子曰：「攻其所不能，補其所不備。毋以其所不能疑人，毋以其所能驕人。終日言，無遺己憂；終日行，不遺己患。唯智者有之。」

## 孔子家語·在厄篇第二十

楚昭王聘孔子，孔子往拜禮焉，路出于陳、蔡。陳、蔡大夫相與謀曰：「孔子聖賢，其所刺譏，皆中諸侯之病。若用於楚，則陳、蔡危矣。」遂使徒兵距孔子。孔子不得行，絕糧七日，外無所通，黎羹不充，從者皆病，孔子愈慷慨講誦，絃歌不衰。乃召子路而問焉，曰：「《詩》云：『匪兕匪虎，率彼曠野。』吾道非乎？奚為至於此？」子路慍，作色而對曰：「君子無所困。意者夫子未仁與？人之弗吾信也；意者夫子未智與？人之弗吾行也。且由也，昔者聞諸夫子：『為善者，天報之以福；為不善者，天報之以禍。』今夫子積德懷義，行之久矣，奚居之窮也？」子曰：「由未之識也！吾語汝。汝以仁者為必信也，則伯夷、叔齊不餓死首陽；汝以智者為必用也，則王子比干不見剖心；汝以忠者為必報也，則關龍逢不見刑；汝以諫者為必聽也，則伍子胥不見殺。夫遇不遇者，時也；賢不肖者，才也。君子博學深謀，而不遇時者，衆矣。何獨丘哉！且芝蘭生於深林，不以無人而不芳；君子修道立德，不為窮困而敗節，為之者人也，生死者命也。是以晉重耳之有霸心，生於曹、衛；越王句踐之有霸心，生於會稽。故居下而無憂者，則思不遠；處身而常逸者，則志不廣。庸知其終始乎？」子路出。召子貢，告如子路。子貢曰：「夫子之道至大，故天下莫能容夫子，夫子盍少貶焉？」子曰：「賜！良農能稼，不必能穡；良工能巧，不能為順；君子能修其道，綱而紀之，不必其能容。今不修其道，而求其容，賜，爾志不廣矣！思不遠矣！」子貢出。顏回入，問亦如之。顏回曰：「夫子之道至大，天下莫能容。雖然，夫子推而行之，世不我用，有國者之醜也。夫子何病焉！不容然後見君子。」孔子欣然歎曰：「有是哉，顏氏之子！吾亦使爾多財，吾為爾宰。」

子路問於孔子曰：「君子亦有憂乎？」子曰：「無也。君子之修行也，其未得之，則樂其意；既得之，又樂其治。是以有終身之樂，無一日之憂。小人則不然，其未得也，患弗得之；既得之，又恐失之。是以有終身之憂，無一日之樂也。」

曾子弊衣而耕於魯，魯君聞之而致邑焉。曾子固辭不受。或曰：「非子之求，君自致之，奚固辭也？」曾子曰：「吾聞受人施者常畏人，與人者常驕人。縱君有賜，不我驕也。吾豈能勿畏乎？」。孔子聞之，曰：「參之言足以全其節也。」

孔子厄於陳、蔡，從者七日不食。子貢以所齎貨，竊犯圍而出，告糴於野人，得米一石焉。顏回、仲由炊之於壞屋之下，有埃墨墮飯中，顏回取而食之。子貢自井望見之，不悅，以為竊食也，入問孔子曰：「仁人廉士窮，改節乎？」孔子曰：「改節即何稱於仁廉哉？」子貢曰：「若回也，其不改節乎？」子曰：「然。」子貢以所飯告孔子，子曰：「吾信回之為仁久矣。雖汝有云，弗以疑也，其或者必有故乎？汝止，吾將問之。」召顏回曰：「疇昔予夢見先人，豈或啟祐我哉。子炊而進飯，吾將進焉。」對曰：「向有埃墨墮飯中，欲置之，則不潔；欲棄之，則可惜。回即食之，不可祭也。」孔子曰：「然乎！吾亦食之。」顏回出。孔子顧謂二三子曰：「吾之信回也，非待今日也。」二三子由此乃服之。

## 孔子家語·入官篇第二十一

子張問入官於孔子。孔子曰：「安身取譽為難。」子張曰：「為之如何？」

孔子曰：「己有善勿專，教不能勿怠，已過勿發，失言勿椅，不善勿遂，行事勿留。君子入官，自此六者，則身安譽至而政從矣。且夫忿數者，官獄所由生也；拒諫者，慮之所以塞也；慢易者，禮之所以失也；怠惰者，時之所以後也；奢侈者，財之所以不足也；專獨者，事之所以不成也。君子入官，除此六者，則身安譽至而政從矣。

故君子南面臨官大域之中而公治之，精智而略行之，合是忠信，考是大倫，存是美惡，進是利而除是害，無求其報焉，而民之情可得也。夫臨之無抗民之惡，勝之無犯民之言，量之無佼民之辭，養之無擾於其時，愛之無寬於刑法。若此，則身安譽至而民得也。

君子以臨官，所見則邇，故明不可蔽也；所求於邇，故不勞而得也；所以治者約，故不用衆而譽立；凡法象在內，故法不遠而源泉不竭。是以天下積而本不寡，短長得其量，人志治而不亂政，德貫乎心，藏乎志，刑乎色，發乎聲。若此，而身安譽至、民咸自治矣。

是故臨官不治則亂，亂生則爭之者至，爭之至，又於亂。明君必寬祐以容其民，慈愛優柔之，而民自得矣。行者，政之始也；說者，情之導也。善政行易，則民不怨；言調說和，則民不變；法在身，則民象之；明在己，則民顯之。若乃供己而不節，則財利之生者微矣；貪以不得，則善政必簡矣；苟以亂之，則善言必不聽也；詳以納之，則規諫日至。言之善者，在所日聞；行之善者，在所能為。故君上者，民之儀也；有司執政者，民之表也；邇臣便僻者，群僕之倫也。故儀不正，則民失；表不端，則百姓亂；邇臣便僻，則群臣汙矣。是以人主不可不敬乎三倫。

君子脩身反道，察里言而服之，則身安譽至，終始在焉。故夫女子必自擇絲麻，良工必自擇完材，賢君必自擇左右。勞於取人，佚於治事，君子欲譽，則必謹其左右。為上者，譬如緣木焉，務高而畏下玆甚。六馬之乖離，必於四達之交衢；萬民之叛道，必於君上之失政。上者尊嚴而危，民者卑賤而神。愛之則存，惡之則亡，長民者必明此之要。故南面臨官，貴而不驕，富而能供，有本而能圖末，脩事而能建業，久居而不滯，情近而暢乎遠，察一物而貫乎多，治一物而萬物不能亂者，以身本者也。君子莅民，不可以不知民之性而達諸民之情。既知其性，又習其情，然後民乃從命矣。故世舉則民親之，政均則民無怨。

故君子莅民，不臨以高，不導以遠，不責民之所不為，不強民之所不能。以明王之功，不因其情，則民嚴而不迎；篤之以累年之業，不因其力，則民引而不從。若責民所不為，強民所不能，則民疾；疾則僻矣。古者聖主冕而前旒，所以蔽明也；紘紞充耳，所以揜聰也。水至清即無魚，人至察則無徒。枉而直之，使自得之；優而柔之，使自求之；揆而度之，使自索之。民有小過，必求其善，以赦其過；民有大罪，必原其故，以仁輔化。如有死罪，其使之生，則善也。

是以上下親而不離，道化流而不蘊。故德者，政之始也。政不和，則民不從其教矣；不從教，則民不習；不習，則不可得而使也。君子欲言之見信也，莫善乎先虛其內；欲政之速行也，莫善乎以身先之；欲民之速服也，莫善乎以道御之。故雖服必強，自非忠信，則無可以取親於百姓者矣；內外不相應，則無可以取信於庶民者矣。此治民之至道矣，入官之大統矣。」

子張既聞孔子斯言，遂退而記之。

## 孔子家語·困誓篇第二十二

子貢問於孔子曰：「賜倦於學，困於道矣。願息而事君，可乎？」孔子曰：「《詩》云：『溫恭朝夕，執事有恪。』事君之難也。焉可息哉？」曰：「然則賜願息而事親。」孔子曰：「《詩》云：『孝子不匱，永錫爾類。』事親之難也。焉可以息哉？」曰：「然則賜請願息於妻子。」孔子曰：「《詩》云：『刑于寡妻，至于兄弟，以御于家邦。』妻子之難也。焉可以息哉？」曰：「然則賜願息於朋友。」孔子曰：「《詩》云：『朋友攸攝，攝以威儀。』朋友之難也。焉可以息哉？」曰：「然則賜願息於耕矣。」孔子曰：「《詩》云：『晝爾于茅，宵爾索綯，亟其乘屋，其始播百穀。』耕之難也。焉可以息哉？」曰：「然則賜將無所息者也？」孔子曰：「有焉。自望其廣，則睪如也；視其高，則填如也；察其從，則隔如也。此其所以息也矣。」子貢曰：「大哉乎死也！君子息焉，小人休焉！大哉乎死也！」

孔子自衛將入晉，至河，聞趙簡子殺竇犨鳴犢及舜華，乃臨河而歎曰：「美哉水，洋洋乎！丘之不濟此，命也夫！」子貢趨而進曰：「敢問何謂也？」孔子曰：「竇犨鳴犢、舜華，晉之賢大夫也。趙簡子未得志之時，須此二人而後從政。及其已得志也，而殺之。丘聞之，刳胎殺夭，則麒麟不至其郊；竭澤而漁，則蛟龍不處其淵；覆巢破卵，則鳳凰不翔其邑。何則？君子違傷其類者也。鳥獸之於不義，尚知避之，況於人乎！」遂還，息於鄒，作《槃琴》以哀之。

子路問於孔子曰：「有人於此，夙興夜寐，耕芸樹藝；手足胼胝，以養其親。然而名不稱孝，何也？」孔子曰：「意者身不敬與？辭不順與？色不悅與？古之人有言曰：『人與己與不汝欺。』今盡力養親，而無三者之闕，何謂無孝之名乎？」孔子曰：「由！汝志之，吾語汝。雖有國士之力，而不能自舉其身，非力之少，勢不可矣。夫內行不脩，身之罪也；行脩而名不彰，友之罪也；行脩而名自立。故君子入則篤行，出則交賢，何為無孝名乎？」

孔子遭厄於陳、蔡之閒，絕糧七日，弟子餒病，孔子絃歌。子路入見曰：「夫子之歌，禮乎？」孔子弗應，曲終而曰：「由來！吾語汝。君子好樂，為無驕也；小人好樂，為無懾也。其誰之，子不我知而從我者乎？」子路悅，援戚而舞，三終而出。明日，免於厄，子貢執轡，曰：「二三子從夫子而遭此難也，其弗忘矣！」孔子曰：「善惡何也？夫陳、蔡之閒，丘之幸也。二三子從丘者，皆幸也。吾聞之，君不困不成王，烈士不困行不彰，庸知其非激憤厲志之始於是乎在。」

孔子之宋，匡人簡子以甲士圍之。子路怒，奮戟將與戰。孔子止之，曰：「惡有脩仁義而不免俗者乎？夫《詩》、《書》之不講，禮樂之不習，是丘之過也；若以述先王好古法而為咎者，則非丘之罪也。命夫！歌！予和汝。」子路彈琴而歌，孔子和之，曲三終，匡人解甲而罷。

孔子曰：「不觀高崖，何以知巔墜之患；不臨深泉，何以知沒溺之患；不觀巨海，何以知風波之患。失之者其不在此乎？士慎此三者，則無累於身矣。」

子貢問於孔子曰：「賜既為人下矣，而未知為人下之道，敢問之。」子曰：「為人下者，其猶土乎。汩之深則出泉；樹其壤則百穀滋焉，草木植焉，禽獸育焉。生則出焉，死則入焉。多其功而不意，恢其志而無不容。為人下者以此也。」

孔子適鄭，與弟子相失，獨立東郭門外，或人謂子貢曰：「東門外有一人焉，其長九尺有六寸，河目隆顙，其頭似堯，其頸似皋繇，其肩似子產，然自腰以下，不及禹者三寸，纍然如喪家之狗。」子貢以告。孔子欣然而歎曰：「形狀未也，如喪家之狗，然乎哉！然乎哉！」

孔子適衛，路出于蒲，會公叔氏以蒲叛衛，而止之。孔子弟子有公良孺者，為人賢長，有勇力，以私車五乘，從夫子行，喟然曰：「昔吾從夫子，遇難于匡，又伐樹於宋。今遇困於此，命也夫！與其見夫子仍遇於難，寧我鬭死。」挺劍而合衆，將與之戰。蒲人懼曰：「苟無適衛，吾則出子。」乃盟孔子，而出之東門。孔子遂適衛。子貢曰：「盟可負乎？」孔子曰：「要我以盟，非義也。」衛侯聞孔子之來，喜而於郊迎之。問伐蒲，對曰：「可哉！」公曰：「吾大夫以為蒲者，衛之所以恃晉楚也，伐之無乃不可乎？」孔子曰：「其男子有死之志，吾之所伐者，不過四五人矣。」公曰：「善。」卒不果伐。他日，靈公又與夫子語，見飛鴈過，而仰視之，色不悅。孔子乃逝。

衛蘧伯玉賢，而靈公不用；彌子瑕不肖，反任之。史魚驟諫而不從。史魚病將卒，命其子曰：「吾在衛朝，不能進蘧伯玉、退彌子瑕，是吾為臣不能正君也。生而不能正君，則死無以成禮。我死，汝置屍牖下，於我畢矣。」其子從之。靈公弔焉，怪而問之。其子以其父言告公。公愕然失容，曰：「是寡人之過也。」於是命之殯於客位，進蘧伯玉而用之，退彌子瑕而遠之。孔子聞之，曰：「古之列諫者，死則已矣，未有若史魚死而屍諫，忠感其君者也，可不謂直乎？」

## 孔子家語·五帝德篇第二十三

宰我問於孔子曰：「昔者吾聞諸榮伊曰：『黃帝三百年。』請問：黃帝者，人也？抑非人也？何以能至三百年乎？」孔子曰：「禹、湯、文、武、周公，不可勝以觀也。而上世黃帝之問，將謂先生難言之故乎？」宰我曰：「上世之傳，隱微之說，卒采之辯，闇忽之意，非君子之道者，則子之問也固矣。」孔子曰：「可也。吾略聞其說，黃帝者，少典之子，曰軒轅。生而神靈，弱而能言，幼齊叡莊，敦敏誠信。長聰明，治五氣，設五量，撫萬民，度四方，服牛乘馬，擾馴猛獸，以與炎帝戰于阪泉之野，三戰而後剋之。始垂衣裳，作為黼黻，治民，以順天地之紀，知幽明之故，達死生存亡之說。播時百穀，嘗味草木，仁厚及於鳥獸昆虫。考日月星辰，勞耳目，勤心力，用水火財物以生民。民賴其利，百年而死；民畏其神，百年而亡；民用其教，百年而移。故曰：黃帝三百年。」

宰我曰：「請問帝顓頊。」孔子曰：「五帝用說，三王有度。汝欲一日徧聞遠古之說，躁哉予也！」宰我曰：「昔予也聞諸夫子曰：『小子毋或宿。』故敢問。」孔子曰：「顓頊，黃帝之孫，昌意之子，曰高陽。淵而有謀，䟽通以知遠，養財以任地，履時以象天，依鬼神而制義，治氣性以教衆，潔誠以祭祀，巡四海以寧民。北至幽陵，南暨交趾，西扺流沙，東極蟠木，動靜之類，小大之物，日月所照，莫不底屬。」

宰我曰：「請問帝嚳。」孔子曰：「玄枵之孫，喬極之子，曰高辛。生而神異，自言其名。博施厚利，不於其身。聰以知遠，明以察微。仁而威，惠而信，以順天地之義。知民所急，脩身而天下服，取地之財而節用之，撫教萬民而誨利之，歷日月之生朔而迎送之，明鬼神而敬事之。其色也和，其德也重，其動也時，其服也衷。春夏秋冬，育護天下，日月所照，風雨所至，莫不從化。」

宰我曰：「請問帝堯。」孔子曰：「高辛氏之子，曰陶唐。其仁如天，其智如神，就之如日，望之如雲。富而不驕，貴而能降。伯夷典禮，龍夔典樂，舜時而仕，趨視四時，務先民始之，流四凶而天下服。其言不忒，其德不回，四海之內，舟轝所及，莫不夷說。」

宰我曰：「請問帝舜。」孔子曰：「喬牛之孫，瞽瞍之子也，曰有虞。舜孝友聞於四方，陶魰事親，寬裕而溫良，敦敏而知時，畏天而愛民，恤遠而親近。承受大命，依于二女。叡明智通，為天下帝。命二十二臣，率堯舊職，躬己而已。天平地成，巡狩四海，五載一始。三十年在位，嗣帝五十載。陟方岳，死于蒼梧之野而葬焉。」

宰我曰：「請問禹。」孔子曰：「高陽之孫，鯀之子也，曰夏后。敏給克齊，其德不爽，其仁可親，其言可信。聲為律，身為度。亹亹穆穆，為紀為綱。其功為百神主，其惠為民父母。左准繩，右規矩，履四時，據四海，任皋繇、伯益以贊其治，興六師以征不序。四極，民莫敢不服。」孔子曰：「予！大者如天，小者如言，民悅至矣。予也非其人也。」宰我曰：「予也不足以戒。敬承矣。」

他日，宰我以語子貢，子貢以復孔子。子曰：「吾欲以顏狀取人也，則於滅明改之矣；吾欲以辭言取人也，則於宰我改之矣；吾欲以容貌取人也，則於子張改之矣。」宰我聞之懼，弗敢見焉。

## 孔子家語·五帝篇第二十四

季康子問於孔子曰：「舊聞五帝之名，而不知其實，請問何謂五帝？」
孔子曰：「昔丘也聞諸老聃曰：『天有五行，木、火、金、水、土，分時化育，以成萬物，其神謂之五帝。』古之王者，易代而改號，取法五行，五行更王，終始相生，亦象其義。故其為明王者，而死配五行。是以太皞配木，炎帝配火，黃帝配土，少皞配金，顓頊配水。」

康子曰：「太皞氏其始之木何如？」
孔子曰：「五行用事，先起於木。木、東方。萬物之初皆出焉。是故王者則之，而首以木德王天下。其次則以所生之行、轉相承也。」

康子曰：「吾聞勾芒為木正，祝融為火正，蓐收為金正，玄冥為水正，后土為土正。此則五行之主而不亂。稱曰帝者何也？」
夫子曰：「凡五正者，五行之官名。五行佐成上帝，而稱五帝，太皞之屬配焉。亦云帝，從其號。昔少皞氏之子有四叔，曰重，曰該，曰修，曰熙。實能金木及水，使重為勾芒，該為蓐收，修及熙為玄冥。顓頊氏之子曰黎，為祝融。龔工氏之子曰勾龍，為后土。此五者各以其所能業為官職，生為上公，死為貴神，別稱五祀，不得同帝。」

康子曰：「如此之言，帝王改號，於五行之德，各所統。則其所以相變者，皆主何事？」
孔子曰：「所尚則各從其所王之德次焉。夏后氏以金德王而尚黑，大事斂用昏，戎事乘驪，牲用玄。殷人以水德，尚白，大事斂用日中，戎事乘翰，牲用白。周人以木德王，尚赤，大事斂用日出，戎事乘騵，牲用騂。此三代之所以不同。」

康子曰：「唐、虞二帝，其所尚者何色？」
孔子曰：「堯以火德王，色尚黃。舜以土德王，色尚青。」

康子曰：「陶唐、有虞、夏后、殷、周獨不得配五帝，意者德不及上古耶？將有限乎？」
孔子曰：「古之平治水土及播殖百穀者衆矣，唯勾龍兼食於社，而棄為稷神，易代奉之，無敢益者，明不可與等。故自太皞以降，逮于顓頊，其應五行而王，數非徒五，而配五帝，是其德不可以多也。」

## 孔子家語·執轡篇第二十五

閔子騫為費宰，問政於孔子。子曰：「以德以法。夫德法者，御民之具，猶御馬之有銜勒也。君者，人也；吏者，轡也；刑者，策也。夫人君之政，執其轡策而已。」

子騫曰：「敢問古之為政。」

孔子曰：「古者天子以內史為左右手，以德法為銜勒，以百官為轡，以刑罰為策，以萬民為馬，故御天下數百年而不失。善御馬者，正銜勒，齊轡策，均馬力，和馬心。故口無聲而馬應，轡策不舉而極千里。善御民者，壹其德法，正其百官，以均齊民力，和安民心。故令不再而民順從，刑不用而天下治。是以天地德之，而兆民懷之。夫天地之所德，兆民之所懷，其政美，其民而稱之。今人言五帝三王者，其盛無偶，威察若存，其故何也？其法盛，其德厚，故思其德必稱其人，朝夕祝之，升聞於天，上帝俱歆，用永厥世而豐其年。不能御民者，棄其德法，專用刑辟。譬猶御馬，棄其銜勒而專用箠策，其不可制也，必矣。夫無銜勒而用箠策，馬必傷，車必敗；無德法而用刑，民必流，國必亡。治國而無德法，則民無脩；民無脩，則迷惑失道。如此，上帝必以其為亂天道也。苟亂天道，則刑罰暴，上下相諛，莫知念患，俱無道故也。今人言惡者，必比之於桀紂，其故何也？其法不聽，其德不厚。故民惡其殘虐，莫不吁嗟，朝夕祝之，升聞於天，上帝不蠲，降之以禍罰，災害並生，用殄厥世。故曰：德法者，御民之本。古之御天下者，以六官揔治焉。冢宰之官以成道，司徒之官以成德，宗伯之官以成仁，司馬之官以成聖，司寇之官以成義，司空之官以成禮。六官在手以為轡，司會均仁以為納。故曰：御四馬者執六轡，御天下者正六官。是故善御馬者，正身以揔轡，均馬力，齊馬心，廻旋曲折，唯其所之，故可以取長道，可赴急疾，此聖人所以御天地與人事之法則也。天子以內史為左右手，以六官為轡已，而與三公為執六官，均五教，齊五法，故亦唯其所引，無不如志。以之道，則國治；以之德，則國安；以之仁，則國和；以之聖，則國平；以之禮，則國定；以之義，則國義，此御政之術。過失，人情莫不有焉；過而改之，是謂不過。故官屬不理，分職不明，法政不一，百事失紀，曰亂，亂則飭冢宰。地而不殖，財物不蕃，萬民飢寒，教訓不行，風俗淫僻，人民流散，曰危，危則飭司徒。父子不親，長幼失序，君臣上下，乖離異志，曰不和，不和則飭宗伯。賢能而失官爵，功勞而失賞祿，士卒疾怨，兵弱不用，曰不平，不平則飭司馬。刑罰暴亂，姦邪不勝，曰不義，不義則飭司寇。度量不審，舉事失理，都鄙不脩，財物失所曰貧，貧則飭司空。故御者同是車馬，或以取千里，或不及數百里，其所謂進退緩急異也。夫治者同是官法，或以致平，或以致亂者，亦其所以為進退緩急異也。古者，天子常以季冬考德正法，以觀治亂。德盛者，治也；德薄者，亂也。故天子考德，則天下之治亂，可坐廟堂之上而知之。夫德盛則法脩，德不盛則飭法與政，咸德而不衰。故曰：王者又以孟春論吏之德及功能。能德法者為有德，能行德法者為有行，能成德法者為有功，能治德法者為有智。故天子論吏而德法行，事治而功成。夫季冬正法，孟春論吏，治國之要。」

子夏問於孔子曰：「商聞易之生人，及萬物鳥獸昆虫，各有奇偶，氣分不同，而凡人莫知其情，唯達道德者能原其本焉。天一，地二，人三，三三如九，九九八十一。一主日，日數十，故人十月而生。八九七十二，偶以從奇，奇主辰，辰為月，月主馬，故馬十二月而生。七九六十三，三主斗，斗主狗，故狗三月而生。六九五十四，四主時，時主豕，故豕四月而生。五九四十五，五為音，音主猨，故猨五月而生。四九三十六，六為律，律主鹿，故鹿六月而生。三九二十七，七主星，星主虎，故虎七月而生。二九一十八，八主風，風為虫，故虫八月而生。其餘各從其類矣。鳥魚生陰，而屬於陽，故皆卵生。魚遊於水，鳥遊於雲，故立冬則鷰雀入海化為蛤。蠶食而不飲，蟬飲而不食，蜉蝣不飲不食，萬物之所以不同。介鱗夏食而冬蟄，齕吞者八竅而獸生，齟𪚅者九竅而胎生，四足者無羽翼，戴角者無上齒，無角無前齒者膏，有角無齒者脂，晝生者類父，夜生者似母，是以至陰主牝，至陽主牡。敢問其然乎？」
孔子曰：「然。吾昔聞諸老聃亦如汝之言。」

子夏曰：「商聞《山書》曰：地東西為緯，南北為經；山為積德，川為積刑；高者為生，下者為死；丘陵為牡，谿谷為牝；蚌蛤龜珠與日月而盛虛。是故堅土之人剛，弱土之人柔，墟土之人大，沙土之人細，息土之人美，耗土之人醜。食水者善遊而耐寒，食土者無心而不息，食木者多力而不治，食草者善走而愚，食桑者有緒而蛾，食肉者勇毅而捍，食氣者神明而壽，食穀者智惠而巧，不食者不死而神。故曰：羽虫三百有六十，而鳳為之長；毛虫三百有六十，而鱗為之長；甲虫三百有六十，而龜為之長；鱗虫三百有六十，而龍為之長；倮虫三百有六十，而人為之長。此乾坤之美也，殊形異類之數。王者動必以道，靜必順理，以奉天地之性，而不害其所主，謂之仁聖焉。」子夏言終而出。

子貢進曰：「商之論也何如？」孔子曰：「汝謂何也？」對曰：「微則微矣，然則非治世之待也。」孔子曰：「然，各其所能。」

## 孔子家語·本命解篇第二十六

魯哀公問於孔子曰：「人之命與性何謂也？」

孔子對曰：「分於道，謂之命；形於一，謂之性；化於陰陽，象形而發，謂之生；化窮數盡，謂之死。故命者，性之始也；死者，生之終也。有始則必有終矣。人始生而有不具者五焉，目無見，不能食，行，不能言，不能化。及生三月而微煦，然後有見；八月生齒，然後能食；三年顋合，然後能言；十有六而精通，然後能化。陰窮反陽，故陰以陽變；陽窮反陰，故陽以陰化。是以男子八月生齒，八歲而齓。女子七月生齒，七歲而齓，十有四而化。一陽一陰，奇偶相配，然後道合化成。性命之端，形於此也。」

公曰：「男子十六精通，女子十四而化，是則可以生民矣。而禮、男必三十而有室，女必二十而有夫也。豈不晚哉？」

孔子曰：「夫禮言其極不是過也。男子二十而冠，有為人父之端；女子十五許嫁，有適人之道。於此而往，則自婚矣。群生閉藏乎陰，而為化育之始。故聖人因時以合耦。男子窮天數也。霜降而婦功成，嫁娵者行焉。冰泮而農桑起，婚禮而殺於此。男子者，任天道而長萬物者也。知可為，知不可為；知可言，知不可言；知可行，知不可行者也。是故審其倫而明其別，謂之知，所以效疋夫之聽也。女子者，順男子之教而長其理者也。是故無專制之義，而有三從之道；幼從父兄，既嫁從夫，死從子，言無再醮之端，教令不出于閨門，事在供酒食而已，無閫外之非義也，不越境而奔喪，事無擅為，行無獨成，參知而後動，可驗而後言，晝不遊庭，夜行以火，所以效疋婦之德也。」

孔子遂言曰：「女有五不取：逆家子者，亂家子者，世有刑人子者，有惡疾子者，喪父長子者。婦有七出、三不去；七出者：不順父母出者，無子者，婬僻者，嫉妬者，惡疾者，多口舌者，竊盜者。三不去者：謂有所取無所歸一也，與共更三年之喪二也，先貧賤後富貴者三也。凡此聖人所以順男女之際，重婚姻之始也。」

孔子曰：「禮之所以象五行也，其義、四時也，故喪禮有舉焉。有恩有義，有節有權，其恩厚者其服重。故為父母斬衰三年，以恩制者也。門內之治恩掩義，門外之治義掩恩。資於事父以事君，而敬同。貴尊貴尊，義之大也。故為君亦服衰三年，以義制者也。三日而浴，三月而沐，期而練，毀不滅性，不以死傷生，喪不過三年，苴衰不補，墳不脩，除服之日鼓素琴，示民有終也。凡此以節制者也。資於事父以事母，而愛同。天無二日，國無二君，家無二尊，以治之。故父在為母齊衰朞者，見無二尊也。百官備，百物具，不言而事行者，扶而起；言而後事行者，杖而起；身自執事行者，面垢而已；此以權制者也。親始死，三日不怠，三月不懈，朞悲號，三年憂，哀之殺也。聖人因殺以制節也。」

## 孔子家語·論禮篇第二十七

孔子閒居，子張、子貢、言游侍，論及於禮。

孔子曰：「居！汝三人者。吾語汝以禮周流無不遍也。」

子貢越席而對曰：「敢問如何？」

子曰：「敬而不中禮，謂之野；恭而不中禮，謂之給；勇而不中禮，謂之逆。」子曰：「給奪慈仁。」

子貢曰：「敢問何以為中禮者？」

子曰：「禮乎！夫禮所以制中也。」

子貢退，言游進曰：「敢問禮也，領惡而全好者與？」

子曰：「然。」

子貢問何也。子曰：「郊社之禮，所以仁鬼神也；禘嘗之禮，所以仁昭穆也；饋奠之禮，所以仁死喪也；射饗之禮，所以仁鄉黨也；食饗之禮，所以仁賓客也。明乎郊社之義、禘嘗之禮，治國其如指諸掌而已。是故居家有禮，故長幼辯；以之閨門有禮，故三族和；以之朝廷有禮，故官爵敘；以之田獵有禮，故戎事閑；以之軍旅有禮，故武功成。是以宮室得其度，鼎俎得其象，物得其時，樂得其節，車得其軾，鬼神得其享，喪紀得其哀，辯說得其黨，百官得其體，政事得其施。加於身而措於前，凡衆之動，得其宜也。」

言游退，子張進曰：「敢問禮何謂也？」

子曰：「禮者，即事之治也。君子有其事，必有其治。治國而無禮，譬猶瞽之無相，倀倀乎何所之？譬終夜有求於幽室之中，非燭何以見？故無禮則手足無所措，耳目無所加，進退揖讓無所制。是以其居處，長幼失其別，閨門三族失其和，朝廷官爵失其序，田獵戎事失其策，軍旅失其勢，宮室失其度，鼎俎失其象，物失其時，樂失其節，車失其軾，鬼神失其饗，喪紀失其哀，辯說失其黨，百官失其體，政事失其施。加於身而措於前，凡衆之動失其宜。如此則無以祖祫四海。」

子曰：「慎聽之，汝三人者，吾語汝。猶有九焉，大饗有四焉。苟知此矣，雖在畎畝之中，事之，聖人矣。兩軍相見，揖讓而入，入門懸興；揖讓而升堂，升堂而樂闋；下管象舞，夏籥序興，陳其薦俎，序其禮樂，備其百官，如此而後君子知仁焉。行中規，旋中矩，鑾和中采齊，客出於雍，徹以振羽。是故君子無物而不在於禮焉。入門而金作，示情也；升歌《清廟》，示德也；下管象舞，示事也。古之君子，不必親相與言也，以禮樂相示而已。夫禮者，理也；樂者，節也。無理不動，無節不作。不能詩，於禮謬；不能樂，於禮素；薄於德，於禮虛。」

子貢作而問曰：「然則夔其窮與？」

子曰：「古之人與？上古之人也。達於禮而不達於樂，謂之素；達於樂而不達於禮，謂之偏。夫夔達於樂不達於禮，是以傳於此名也。古之人也。凡制度在禮，文為在禮，行之其在人也！」

三子者，既得聞此論於夫子也，煥若發矇焉。

子夏侍坐於孔子，曰：「敢問《詩》云：『愷悌君子，民之父母。』何如斯可謂民之父母？」

孔子曰：「夫民之父母，必達於禮樂之源，以致五至而行三無，以橫於天下。四方有敗，必先知之，此之謂民之父母。」

子夏曰：「敢問何謂五至？」

孔子曰：「志之所至，《詩》亦至焉；《詩》之所至，禮亦至焉；禮之所至，樂亦至焉；樂之所至，哀亦至焉。《詩》、禮相成，哀樂相生，是以正明目而視之，不可得而見；傾耳而聽之，不可得而聞。志氣塞于天地，行之充于四海。此之謂五至矣。」

子夏曰：「敢問何謂三無？」

孔子曰：「無聲之樂，無體之禮，無服之喪，此之謂三無。」

子夏曰：「敢問三無，何詩近之？」

孔子曰：「『夙夜基命宥密』，無聲之樂也；『威儀逮逮，不可選也』，無體之禮也；『凡民有喪，扶伏救之』，無服之喪也。」

子夏曰：「言則美矣、大矣！言盡於此而已乎？」

孔子曰：「何謂其然！吾語汝，其義猶有五起焉。」

子夏曰：「何如？」

孔子曰：「無聲之樂，氣至不違；無體之禮，威儀遲遲；無服之喪，內恕孔哀；無聲之樂，所願必從；無體之禮，上下和同；無服之喪，施及萬邦。既然，而又奉之以三無私而勞天下，此之謂五起。」

子夏曰：「何謂三無私？」

孔子曰：「天無私覆，地無私載，日月無私照。其在《詩》曰：『帝命不違，至于湯齊。湯降不遲，聖敬日躋。昭假遲遲，上帝是祗。』『帝命式于九圍。』是湯之德也。」

子夏蹶然而起，負墻而立，曰：「弟子敢不志之！」

## 孔子家語·觀鄉射篇第二十八

孔子觀於鄉射，喟然歎曰：「射之以樂也。何以射？何以聽？循聲而發，不失正鵠者，其唯賢者乎！若夫不肖之人，則將安能以求飲。《詩》云：『發彼有的，以祈爾爵。』祈，求也，求所中以辭爵。酒者，所以養老，所以養病也。求中以辭爵，辭其養也。是故士使之射而弗能，則辭以病，懸弧之義。」於是退而與門人習射於矍相之圃，蓋觀者如牆堵焉。試射至於司馬，使子路執弓矢，出列，延謂射之者曰：「奔軍之將，亡國之大夫，與為人後，不得入。其餘皆入。」蓋去者半。又使公罔之裘序點揚觶而語曰：「幼壯孝弟，耆老好禮，不從流俗，脩身以俟死者，不在此位。」蓋去者半。序點又揚觶而語曰：「好學不倦，好禮不變，耄期稱道而不亂者，則在此位。」蓋僅有存焉。射既闋，子路進曰：「由與二三子者之為司馬，何如？」孔子曰：「能用命矣。」

孔子曰：「吾觀於鄉，而知王道之易易也。主人親速賓及介，而衆賓皆從之，至於正門之外，主人拜賓及介，而衆賓自入，貴賤之義別矣。三揖至於階，三讓，以賓升，拜至，獻、酬辭讓之節繁；及介升，則省矣。至于衆賓，升而受爵、坐祭、立飲，不酢而降，隆殺之義辨矣。工入，升歌三終，主人獻賓；笙入三終，主人又獻之。間歌三終，合樂三闋，工告「樂備」而遂出。一人揚觶，乃立司正焉，知其能和樂而不流也。賓酬主人，主人酬介，介酬衆賓，少長以齒，終於沃、洗者焉，知其能弟長而無遺矣。降，脫履升座，脩爵無算。飲酒之節，旰不廢朝，暮不廢夕。賓出，主人迎送，節文終遂焉，知其能安燕而不亂也。貴賤既明，降殺既辨，和樂而不流，弟長而無遺，安燕而不亂。此五者，足以正身安國矣。彼國安而天下安矣。故曰：吾觀於鄉，而知王道之易易也。」

子貢觀於蜡。孔子曰：「賜也樂乎？」對曰：「一國之人皆若狂，賜未知其為樂也。」孔子曰：「百日之勞，一日之樂，一日之澤，非爾所知也。張而不弛，文武弗能；弛而不張，文武弗為；一張一弛，文武之道也。」

## 孔子家語·郊問篇第二十九

定公問於孔子曰：「古之帝王，必郊祀其祖以配天，何也？」

孔子對曰：「萬物本於天，人本乎祖。郊之祭也，大報本反始也，故以配上帝。天垂象，聖人則之，郊所以明天道也。」

公曰：「寡人聞郊而莫同何也？」

孔子曰：「郊之祭也，迎長日之至也。大報天而主日，配以月，故周之始郊，其月以日至，其日用上辛；至於啟蟄之月，則又祈穀于上帝。此二者，天子之禮也。魯無冬至大郊之事，降殺於天子，是以不同也。」

公曰：「其言郊何也？」

孔子曰：「兆丘於南，所以就陽位也，於郊，故謂之郊焉。」

曰：「其牲器何如？」

孔子曰：「上帝之牛角繭栗，必在滌三月。后稷之牛唯具，所以別事天神與人鬼也。牲用騂，尚赤也；用犢，貴誠也。掃地而祭，貴其質也。器用陶匏，以象天地性也。萬物無可以稱之者，故因其自然之體也。」

公曰：「天子之郊，其禮儀可得聞乎？」

孔子對曰：「臣聞天子卜郊，則受命于祖廟，而作龜于禰宮，尊祖親考之義也。卜之日，王親立于澤宮，以聽誓命，受教諫之義也。既卜，獻命庫門之內，所以戒百官也。將郊，則供天子皮弁以聽報，示民嚴上也。郊之日，喪者不敢哭，凶服者不敢入國門，氾掃清路，行者畢止，弗命而民聽，敬之至也。天子大裘以黼之，被裘象天，乘素車，貴其質也。旂十有二旒，龍章而設日月，所以法天也。既至泰壇，王脫裘矣，服袞以臨燔柴，戴冕藻十有二旒，則天數也。臣聞之：誦《詩》三百，不足以一獻；一獻之禮，不足以大饗；大饗之禮，不足以大旅；大旅具矣，不足以饗帝。是以君子無敢輕議於禮者也。」

## 孔子家語·五刑解篇第三十

冉有問於孔子，曰：「古者三皇五帝不用五刑，信乎？」

孔子曰：「聖人之設防，貴其不犯也；制五刑而不用，所以為至治也。凡民之為姦邪、竊盜、靡法、妄行者，生於不足，不足生於無度。無度，則小者偷惰，大者侈靡，各不知節。是以上有制度，則民知所止，民知所止則不犯。故雖有姦邪、賊盜、靡法、妄行之獄，而無陷刑之民。不孝者、生於不仁，不仁者、生於喪祭之禮也，明喪祭之禮，所以教仁愛也。能致仁愛，則服喪思慕。祭祀不解人子饋養之道。喪祭之禮明，則民孝矣。故雖有不孝之獄，而無陷刑之民。殺上者、生於不義。義所以別貴賤，明尊卑也。貴賤有別，尊卑有序，則民莫不尊上而敬長。朝聘之禮者，所以明義也。義必明，則民不犯。故雖有殺上之獄，而無陷民之刑。鬭變者、生於相陵；相陵者、生於長幼無序而遺敬讓。鄉飲酒之禮者，所以明長幼之序而崇敬讓也。長幼必序，民懷敬讓。故雖有變鬭之獄，而無陷刑之民。淫亂者、生於男女無別；男女無別，則夫婦失義。婚姻聘享者，所以別男女、明夫婦之義也。男女既別，夫婦既明，故雖有淫亂之獄，而無陷刑之民。此五者、刑罰之所從生，各有源焉。不豫塞其源，而輒繩之以刑，是謂為民設穽而陷之也。刑罰之源，生於嗜慾不節。夫禮度者，所以禦民之嗜慾而明好惡，順天道。禮度既陳，五教畢修，而民猶或未化，尚必明其法典，以申固之。其犯姦邪、靡法、妄行之獄者，則飭制量之度；有犯不孝之獄者，則飭喪祭之禮；有犯殺上之獄者，則飭朝覲之禮；有犯鬭變之獄者，則飭鄉飲酒之禮；有犯婬亂之獄者，則飭婚聘之禮。三皇五帝之所化民者如此。雖有五刑之用，不亦可乎？」

孔子曰：「大罪有五，而殺人為下。逆天地者罪及五世，誣文武者罪及四世，逆人倫者罪及三世，謀鬼神者罪及二世，手殺人者罪止其身。故曰：大罪有五，而殺人為下矣。」

冉有問於孔子，曰：「先王制法，使刑不上於大夫，禮不下於庶人。然則大夫之犯罪，不可以加刑，庶人之行事，不可以治於禮乎？」
孔子曰：「不然。凡治君子，以禮御其心，所以屬之以廉恥之節也。故古之大夫，其有坐不廉汙穢而退放之者，不謂之不廉汙穢，而退放，則曰：簠簋不飭。有坐婬亂、男女無別者，不謂之婬亂、男女無別，則曰帷薄不修也。有坐罔上不忠者，不謂之罔上不忠，則曰：臣節未著。有坐罷軟不勝任者，不謂之罷軟不勝任，則曰：下官不職。有坐干國之紀者，不謂之干國之紀，則曰：行事不請。此五者，大夫既自定有罪名矣，而猶不忍斥然正以呼之也。既而為之諱，所以媿恥之。是故大夫之罪，其在五刑之域者，聞而譴發，則白冠釐纓，盤水加劍，造乎闕而自請罪，君不使有司執縛牽掣而加之也。其有大罪者，聞命則北面再拜，跪而自裁，君不使人捽引而刑殺之也，曰：子大夫自取之耳。吾遇子有禮矣。以刑不上大夫，而大夫亦不失其罪者，教使然也。凡所謂禮不下庶人者，以庶人遽其事而不能充禮，故不責之以備禮也。」

冉求跪然免席曰：「言則美矣，求未之聞。」退而記之。

## 孔子家語·刑政篇第三十一

仲弓問於孔子曰：「雍聞至刑無所用政，至政無所用刑。至刑無所用政，桀紂之世是也；至政無所用刑，成康之世是也。信乎？」

孔子曰：「聖人之治化也，必刑政相參焉。太上以德教民，而以禮齊之；其次以政導民，以刑禁之，刑不刑也。化之弗變，導之弗從，傷義以敗俗，於是乎用刑矣。顓五刑必即天倫，行刑罰則輕無赦。刑，侀也；侀，成也。壹成而不可更，故君子盡心焉。」

仲弓曰：「古之聽訟，尤罰麗於事，不以其心，可得聞乎？」

孔子曰：「凡聽五刑之訟，必原父子之情、立君臣之義以權之；意論輕重之序、慎深淺之量以別之；悉其聰明，正其忠愛以盡。大司寇正刑明辟以察獄，獄必三訊焉。有旨無簡，則不聽也。附從輕，赦從重，疑獄則泛與衆共之，疑則赦之，皆以小大之比成之。是故爵人必於朝，與衆共之也；刑人必於市，與衆棄之也。古者公家不畜刑人，大夫弗養其。士遇之塗，弗與之言，屏諸四方，唯其所之，弗及與政，弗欲生之也。」

仲弓曰：「聽獄，獄之成，成何官？」

孔子曰：「成獄於吏，吏以獄之成告於正。正既聽之，乃告大司寇。大司寇聽之，乃奉於王。王命三公卿士參聽棘木之下，然後乃以獄之成疑于王。王三宥之，以聽命而制刑焉。所以重之也。」

仲弓曰：「其禁何禁？」

孔子曰：「巧言破律，遁名改作，執左道與亂政者，殺；作婬聲，造異服，設奇伎奇器以蕩上心者，殺；行偽而堅，言詐而辯，學非而博，順非而澤，以惑衆者，殺；假於鬼神時日卜筮以疑衆者，殺。此四誅者，不待時、不以聽。」

仲弓曰：「其禁盡於此而已？」

孔子曰：「此其急者。其餘禁者十有四焉。命服命車不粥於市；珪璋璧琮不粥於市；宗廟之器不粥於市；兵軍旍旗不粥於市；犧牲秬鬯不粥於市；戎器兵甲不粥於市；用器不中度，不粥於市；布帛精麤不中數，廣狹不中量，不粥於市；姦色亂正色，不粥於市；文錦珠玉之器，雕飾靡麗，不粥於市；衣服飲食不粥於市；果食不時，不粥於市；五木不中伐，不粥於市；鳥獸魚鱉不中殺，不粥於市。凡執此禁以齊衆者，不赦過也。」

## 孔子家語·禮運篇第三十二

孔子為魯司寇，與於蜡。既賓，事畢，乃出遊於觀之上，喟然而歎。言偃侍，曰：「夫子何歎也？」

孔子曰：「昔大道之行，與三代之英，吾未之逮，而有記焉。大道之行，天下為公，選賢與能，講信脩睦。故人不獨親其親，不獨子其子。老有所終，壯有所用，矜寡孤疾皆有所養。貨惡其棄於地，必不藏於己；力惡其不出於身，不必為人。是以姦謀閉而弗興，盜竊亂賊不作，故外戶而不閉，謂之大同。今大道既隱，天下為家，各親其親，各子其子，貨則為己，力則為人。大人世及以為常，城郭溝池以為固。禹湯、文武、成王、周公，由此而選，未有不謹於禮。禮之所興，與天地並。如有不由禮而在位者，則以為殃。」

言偃復問曰：「如此乎禮其急也？」

孔子曰：「夫禮、先王所以承天之道，以治人之情，列其鬼神，達於喪、祭、鄉、射、冠、婚、朝、聘。故聖人以禮示之，則天下國家可得以禮正矣。」

言偃曰：「今之在位，莫知由禮，何也？」

孔子曰：「嗚呼哀哉！我觀周道，幽厲傷也。吾捨魯何適？夫魯之郊及禘皆非禮。周公其已衰矣，杞之郊也禹，宋之郊也契，是天子之事守也。天子杞宋以二王之後。周公攝政，致太平，而與天子同是禮也。諸侯祭社稷宗廟，上下皆奉其典，而祝嘏莫敢易其常法，是謂大嘉。今使祝嘏辭說徒藏於宗祝巫史，非禮也，是謂幽國。醆斝及尸君，非禮也，是謂僭君。冕弁兵革藏於私家，非禮也，是謂脅君。大夫具官，祭器不假，聲樂皆具，非禮也，是謂亂國。故仕於公曰臣，仕於家曰僕。三年之喪，與新有婚者，朞不使也。以衰裳入朝，與家僕雜居齊齒，非禮也，是謂臣與君共國。天子有田以處其子孫，諸侯有國以處其子孫，大夫有采以處其子孫，是謂制度。天子適諸侯，必舍其宗廟，而不以禮籍入，是謂天子壞法亂紀。諸侯非問疾弔喪而入諸臣之家，是謂君臣為謔。

故夫禮者，君之柄，所以別嫌明微、儐鬼神、考制度、別仁義、立政教、安君臣上下也。故政不正則君位危，君位危則大臣倍、小臣竊。刑肅而俗敝，則法無常，法無常則禮無別，禮無別則士不事、民不歸，是謂疵國。是故夫政者，君之所以藏身。必本之天，郊以降命。命教於社之謂效地，降於祖廟之謂仁義，降于山川之謂興作，降于五祀之謂制度。此聖人所以藏身固也。聖人參於天地，並於鬼神，以治政也。處其所存，禮之序也。翫其所樂，民之治也。天生時，地生財，人、其父生而師教之，四者君以政用之，所以立於無過之地。君者，人所則，非則人者也；人所養，非養人者也；人所事，非事人者也。夫君者，明人則有過，養人則不足，事人則失位。故百姓則君以自治，養君以自安，事君以自顯。是以禮達而分定，人皆愛其死而患其生。是故用人之智去其詐，用人之勇去其怒，用人之仁去其貪。國有患，君死社稷，謂之義。大夫死宗廟，謂之變。凡聖人能以天下為一家，以中國為一人，非意之，必知其情，從於其義，明於其利，達於其患，然後能為之。

何謂人情？喜、怒、哀、懼、愛、惡、欲，七者弗學而能。何謂人義？父慈、子孝、兄良、弟悌、夫義、婦聽、長惠、幼順、君仁，臣忠，十者謂之人義。講信修睦，謂之人利；爭奪相殺，謂之人患。聖人之所以治人七情，修十義，講信修睦，尚辭讓，去爭奪，舍禮何以治之？

飲食男女，人之大欲存焉；死亡貧苦，人之大惡存焉。欲惡者，人之大端。人藏其心，不可測度，美惡皆在其心，不見其色。欲以一窮之，舍禮何以哉？

故人者，天地之德，陰陽之交，鬼神之會，五行之秀。天秉陽，垂日星；地秉陰，載山川；播五行於四時，和四氣而後月生。是以三五而盈，三五而缺。五行之動，共相竭也。五行、四氣、十二月，還相為本；五聲、六律、十二管，還相為宮；五味、六和、十二食，還相為質；五色、六章、十二衣，還相為質。

故人者，天地之心而五行之端。食味、別聲、被色而生者也。聖人作則，必以天地為本，以陰陽為端，以四時為柄，日星為紀，月為量，鬼神以為徒，五行以為質，禮義以為器，人情以為田，四靈以為畜。以天地為本，故物可舉；以陰陽為端，故人情可睹；以四時為柄，故事可勸；以日星為紀，故業可別；以月為量，故功有藝；鬼神以為徒，故事有守；五行以為質，故事可復；禮義以為器，故事行有考；人情以為田，故人以為奧；四靈以為畜，故飲食有由。何謂四靈？麟、鳳、龜、龍，謂之四靈。故龍以為畜，而魚鮪不諗；鳳以為畜，而鳥不翅；麟以為畜，而獸不狘；龜以為畜，而人情不失。先王秉蓍龜，列祭祀，瘞繒，宣祝嘏辭說，設制度。故國有禮，官有御，事有職，禮有序。先王患禮之不達於下，故饗帝於郊，所以定天位也。祀社於國，所以列地利也。禘祖廟，所以本仁也。旅山川，所以儐鬼神也。祭五祀，所以本事也。故宗祝在廟，三公在朝，三老在學，王前巫而後史，卜筮鼓侑，皆在左右，王中，心無違也，以守至正。是以禮行於郊，而百神受職；禮行於社，而百貨可極；禮行於祖廟，而慈孝服焉；禮行於五祀，而正法則焉。故郊、社、祖廟、山川、五祀，義之脩而禮之藏。夫禮、必本於太一，分而為天地，轉而為陰陽，變而為四時，列而為鬼神。其降曰命。其官於天也，恊於分藝，其居於人也曰養。所以講信脩睦，而固人之肌膚之會、筋骸之束也；所以養生送死，事鬼神之大端；所以達天道，順人情之大竇。唯聖人為知禮之不可以已也。故破國、喪家、亡人，必先去其禮。禮之於人，猶酒之有蘖也。君子以厚，小人以薄。聖王脩義之柄、禮之序，以治人情。人情者，聖王之田也；脩禮以耕之，陳義以種之，講學以耨之，本仁以聚之，播樂以安之。故禮者、義之實也。恊諸義而恊，則禮雖先王未之有，可以義起焉。義者、藝之分、仁之節。恊諸藝，講於仁，得之者強，失之者喪。仁者、義之本、順之體，得之者尊。故治國不以禮，猶無耜而耕；為禮而不本於義，猶耕而不種；為義而不講於學，猶種而不耨；講之以學而不合之以仁，猶耨而不穫；合之以仁而不安之以樂，猶穫而不食；安之以樂而不達於順，猶食而不肥。四體既正，膚革充盈，人之肥也；父子篤，兄弟睦，夫婦和，家之肥也；大臣法，而小臣廉，官職相序，君臣相正，國之肥也。天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也，是謂大順。大順者、所以養生送死，事鬼神之常也。故事大積焉而不苑，並行而不謬，細行而不失，深而通，茂而不閒，連而不相及，動而不相害，此順之至也。明於順，然後乃能守危。夫禮之不同、不豐、不殺，所以持情而合危也。山者不使居川，渚者不使居原，用水、火、金、木，飲食必時，冬合男女，春頒爵位，必當年、德，皆所謂順也。用民必順，故無水旱昆蟲之災，民無凶飢妖孽之疾，天不愛其道，地不愛其寶，人不愛其情。是以天降甘露，地出醴泉，山出器車，河出馬圖，鳳凰麒麟皆在近郊，龜龍在宮沼，其餘鳥獸及卵胎，皆可俯而窺也。則是無故，先王能循禮以達義，體信以達順。此順之實也。」

## 孔子家語·冠頌篇第三十三

邾隱公既即位，將冠，使大夫因孟懿子問禮於孔子。子曰：「其禮如世子之冠。冠於阼者，以著代也。醮於客位，加其有成，三加彌尊，導喻其志。冠而字之，敬其名也。雖天子之元子，猶士也。其禮無變，天下無生而貴者故也。行冠事必於祖廟，以祼享之禮以將之，以金石之樂節也；所以自卑而尊先祖，示不敢擅。」

懿子曰：「天子未冠即位，長亦冠也。」

孔子曰：「古者，王世子雖幼，其即位則尊為人君。人君治成人之事者，何冠之有？」

懿子曰：「然則諸侯之冠異天子與？」

孔子曰：「君薨而世子主喪，是亦冠也已。人君無所殊也。」

懿子曰：「今邾君之冠非禮也？」

孔子曰：「諸侯之有冠禮也，夏之末造也，有自來矣。今無譏焉。天子冠者，武王崩，成王年十有三而嗣立。周公居冢宰，攝政以治天下。明年夏六月，既葬，冠成王而朝于祖，以見諸侯，示有君也。周公命祝雍作頌，曰：『祝王達而未幼。』祝雍辭曰：『使王近於民，遠於年，嗇於時，惠於財，親賢而任能。』其頌曰：『令月吉日，王始加元服。去王幼志，心袞職，欽若昊天，六合是式，率爾祖考，永永無極。』此周公之制也。」

懿子曰：「諸侯之冠，其所以為賓主何也？」

孔子曰：「公冠則以卿為賓，無介，公自為主，迎賓揖，升自阼，立于席北。其醴也，則如士，饗之以三獻之禮。既醴，降自阼。諸侯非公而自為主者，其所以異，皆降自西階，玄端與皮弁異。朝服素畢，公冠四加，玄冕祭。其酬幣于賓，則束帛乘馬。王太子庶子之冠擬焉，皆天子自為主。其禮與士無變，饗食賓也，皆同。」

懿子曰：「始冠必加緇布之冠，何也？」

孔子曰：「示不亡古。太古冠布，齋則緇之。其緌也，吾未之聞。今則冠而幣之，可也。」

懿子曰：「三王之冠，其異何也？」

孔子曰：「周弁，殷冔，夏收，一也。三王共皮弁素績，委貌、周道也；章甫、殷道也；毋追、夏后氏之道。」

## 孔子家語·廟制篇第三十四

衛將軍文子將立先君之廟於其家，使子羔訪於孔子。

子曰：「公廟設於私家，非古禮之所及，吾弗知。」

子羔曰：「敢問尊卑上下立廟之制，可得而聞乎？」

孔子曰：「天下有王，分地建國，設祖宗，乃為親踈貴賤多少之數。是故天子立七廟，三昭三穆，與太祖之廟而七；太祖近廟，皆月祭之，遠廟為祧，有二祧焉，享嘗乃止。諸侯立五廟，二昭二穆，與太祖之廟而五，祖考廟，享嘗乃止。大夫立三廟，一昭一穆，與太祖之廟而三，享嘗乃止。士立一廟，曰考廟，王考無廟，合而享嘗乃止。庶人無廟，四時祭於寢。此自有虞以至于周之所不變也。凡四代帝王之所謂郊者，皆以配天；其所謂禘者，皆五年大祭之所及也。應為太祖者，則其廟不毀；不及太祖，雖在禘郊，其廟則毀矣。古者，祖有功而宗有德，諸見祖宗者，其廟皆不毀。」

子羔問曰：「祭典云：『虞氏祖顓頊而宗堯，夏后氏亦祖顓頊而宗禹，殷人祖契而宗湯，周人祖文王而宗武王。』此四祖四宗，或乃異代，或其考祖之有功德，其廟可也。若有虞宗堯，夏祖顓頊，皆異代之有功德者也。亦可以存其廟乎？」

孔子曰：「善，如汝所問也。如殷周之祖宗，其廟可以不毀。其他祖宗者，功德不殊，雖在殊代，亦可以無疑矣。《詩》云：『蔽茀甘棠，勿翦勿伐。』邵伯所憩，周人之於邵公也，愛其人，猶敬其所舍之樹。況祖宗其功德而可以不尊奉其廟焉？」

## 孔子家語·辯樂解篇第三十五

孔子學琴於師襄子。

襄子曰：「吾雖以擊磬為官，然能於琴。今子於琴已習，可以益矣。」

孔子曰：「丘未得其數也。」

有間，曰：「已習其數，可以益矣。」

孔子曰：「丘未得其志也。」

有間，曰：「已習其志，可以益矣。」

孔子曰：「丘未得其為人也。」

有閒，有所繆然深思焉，有所睪然高望而遠眺，曰：「丘迨得其為人矣。黮而黑，頎然長，曠如望羊，掩有四方，非文王其孰能為此？」

師襄子避席葉拱而對曰：「君子聖人也，其傳曰：《文王操》。」

子路鼓琴，孔子聞之，謂冉有曰：「甚矣，由之不才也！夫先王之制音也，奏中聲以為節，入於南，不歸於北。夫南者、生育之鄉，北者、殺伐之城。故君子之音，溫柔居中，以養生育之氣。憂愁之感，不加于心也；暴厲之動，不在于體也。夫然者、乃所謂治安之風也。小人之音則不然，亢麗微末，以象殺伐之氣；中和之感，不載於心；溫和之動，不存于體。夫然者，乃所以為亂之風。昔者，舜彈五絃之琴，造《南風》之詩，其詩曰：『南風之薰兮，可以解吾民之慍兮；南風之時兮，可以阜民之財兮。』唯脩此化，故其興也勃焉。德如泉流，至于今，王公大人述而弗忘。殷紂好為北鄙之聲，其廢也忽焉，至于今，王公大人舉以為誡。夫舜起布衣，積德含和，而終以帝。紂為天子，荒淫暴亂，而終以亡。非各所脩之致乎？由，今也匹夫之徒，曾無意于先王之制，而習亡國之聲，豈能保其六七尺之體哉？」冉有以告子路。子路懼而自悔，靜思不食，以至骨立。夫子曰：「過而能改，其進矣乎！」

周賓牟賈侍坐於孔子。孔子與之言及樂，曰：「夫《武》之備戒之以久，何也？」

對曰：「病不得其衆。」

「詠歎之，淫液之，何也？」

對曰：「恐不逮事。」

「發揚蹈厲之已蚤，何也？」

對曰：「及時事。」

「《武》坐，致右而軒左，何也？」

對曰：「非《武》坐。」

「聲淫及商，何也？」

對曰：「非《武》音也。」

孔子曰：「若非《武》音，則何音也？」

對曰：「有司失其傳也。」

孔子曰：「唯，丘聞諸萇弘，亦若吾子之言是也。若非有司失其傳，則武王之志荒矣。」

賓牟賈起，免席而請曰：「夫《武》之備戒之以久，則既聞命矣。敢問遟矣而又久立於綴，何也？」

子曰：「居，吾語爾。夫樂者，象成者也。揔干而山立，武王之事。發揚蹈厲，太公之志也。《武》亂皆坐，周、邵之治。且夫《武》、始成而北出，再成而滅啇，三成而南反，四成而南國是疆，五成而分陜，周公左，邵公右，六成而復綴，以崇其天子焉。衆夾振之而四伐，所以盛威於中國。分郟而進，所以事蚤濟。久立於綴，所以待諸侯之至也。今汝獨未聞牧野之語乎？武王克殷而反啇之政。未及下車，則封黃帝之後於葪，封帝堯之後於祝，封帝舜之後於陳；下車，又封夏后氏之後於杞，殷之後於宋，封王子比干之墓，釋箕子之囚，使人行商容之舊，以復其位。庶民弛政。既濟河西，馬散之華山之陽而弗復乘；牛散之桃林之野而弗復服；車甲則釁之而藏諸府庫，以示弗復用；倒載干戈而包之以虎皮；將率之士，使為諸侯；命之鞬橐，然後天下知武王之不復用兵也。散軍而修郊射，左射以《狸首》，右射以《騶虞》，而貫革之射息也。裨冕搢笏，而虎賁之士脫劍。郊配后稷，而民知尊父焉。配明堂，而民知孝焉。朝覲，然後諸侯知所以臣。耕籍，然後民知所以敬親。六者天下之大教也。食三老、五更於太學，天子袒而割牲，執醬而饋，執爵而酳，冕而揔干，所以教諸侯之弟。如此，則周道四達，禮樂交通。夫《武》之遟久，不亦宜乎？」

## 孔子家語·問玉篇第三十六

子貢問於孔子，曰：「敢問君子玉貴而珉賤，何也？為玉之寡而珉之多歟？」

孔子曰：「非為玉之寡故貴之，珉之多故賤之，夫昔者君子比德於玉：溫潤而澤，仁也；縝密以栗，智也；廉而不劌，義也；垂之如墜，禮也；叩之，其聲清越而長，其終則絀然，樂矣；瑕不掩瑜，瑜不掩瑕，忠也；孚尹旁達，信也；氣如白虹，天也；精神見于山川，地也；珪璋特達，德也；天下莫不貴者，道也。《詩》云：『言念君子，溫其如玉。』故君子貴之也。」

孔子曰：「入其國，其教可知也：其為人也，溫柔敦厚，《詩》教也；䟽通知遠，《書》教也；廣博易良，《樂》教也；潔靜精微，《易》教也；恭儉莊敬，《禮》教也；屬辭比事，《春秋》教也。故《詩》之失愚，《書》之失誣。《樂》之失奢，《易》之失賊，《禮》之失煩，《春秋》之失亂。其為人溫柔敦厚而不愚，則深於《詩》者矣；䟽通知遠而不誣，則深於《書》者矣；廣博易良而不奢，則深於《樂》者矣；潔靜精微而不賊，則深於《易》者矣；恭儉莊敬而不煩，則深於《禮》者矣；屬辭比事而不亂，則深於《春秋》者矣。天有四時，春夏秋冬，風雨霜露，無非教也。地載神氣，吐納雷霆，流形庶物，無非教也。清明在躬，氣志如神，有物將至，其兆必先。是故天地之教，與聖人相參。其在《詩》曰：『嵩高惟嶽，峻極于天。惟嶽降神，生甫及申。惟申及甫，惟周之翰。四國于蕃，四方于宣。』此文武之德也。矢其文德，恊此四國，此文王之德也。凡三代之王，必先其令問。《詩》云：『明明天子，令問不已。』三代之德也。」

子張問聖人之所以教。孔子曰：「師乎，吾語汝。聖人明於禮樂，舉而措之而已。」

子張又問。孔子曰：「師，爾以為必布几筵，揖讓升降，酌獻酬酢，然後謂之禮乎？爾以為必行綴兆，執羽籥，作鍾鼓，然後謂之樂乎？言而可履，禮也；行而可樂，樂也。聖人力此二者，以躬己南面。是故天下太平，萬民順伏，百官承事，上下有禮也。夫禮之所興，衆之所以治也；禮之所廢，衆之所以亂也。目巧之室，則有奧阼，席則有上下，車則有左右，行則並隨，立則有列序；古之義也。室而無隩、阼，則亂於堂室矣；席而無上下，則亂於席次矣；車而無左右，則亂於車上矣；行而無並隨，則亂於階塗矣；列而無次序，則亂於著矣。昔者，明王聖人，辯貴賤長幼，正男女內外，序親踈遠近，莫敢相踰越者，皆由此塗出也。」

## 孔子家語·屈節解篇第三十七

子路問於孔子曰：「由聞丈夫居世，富貴不能有益於物，處貧賤之地，而不能屈節以求伸，則不足以論乎人之域矣。」
孔子曰：「君子之行己，其於必達於己。可以屈則屈，可以伸則伸。故屈節者所以有待，求伸者所以及時。是以雖受屈而不毀其節，志達而不犯於義。」

孔子在衛，聞齊國田常將欲為亂，而憚鮑晏，因欲移其兵以伐魯。

孔子會諸弟子而告之曰：「魯，父母之國，不可不救，不忍視其受敵。今吾欲屈節於田常以救魯，二三子誰為使？」

於是子路請往焉，孔子弗許。子張請往，又弗許。子石請往，又弗許。

三子退，謂子貢曰：「今夫子欲屈節以救父母之國，吾三人請使而不獲往，此則吾子用辯之時也，吾子盍請行焉？」

子貢請使，夫子許之。遂如齊，說田常曰：「今子欲收功於魯，實難。不若移兵於吳，則易。」田常不悅。

子貢曰：「夫憂在內者攻強，憂在外者攻弱。吾聞子三封而三不成，是則大臣不聽令。戰勝以驕主，破國以尊臣，而子之功不與焉，則交日䟽於主，而與大臣爭。如此，則子之位危矣。」

田常曰：「善。然兵業已加魯矣，不可更。如何？」

子貢曰：「緩師。吾請救於吳，令救魯而伐齊。子因以兵迎之。」田常許諾。

子貢遂南說吳王曰：「王者不滅國，霸者無強敵；千鈞之重，加銖兩而移。今以齊國而私千乘之魯，與吳爭強，甚為王患之。且夫救魯以顯名，以撫泗上諸侯，誅暴齊以服晉，利莫大焉。名存亡魯，實困強齊，智者不疑。」

吳王曰：「善。然吳常困越，越王今苦身養士，有報吳之心。子待我伐越，然後乃可。」

子貢曰：「越之勁不過魯，吳之強不過齊。而王置齊而伐越，則齊以私魯矣。王方以存亡繼絕之名，棄強齊而伐小越，非勇也。勇者不避難，仁者不窮約，智者不失時，義者不絕世。今存越，示天下以仁；救魯伐齊，威加晉國；諸侯必相率而朝，霸業盛矣。且王必惡越，臣請見越君，令出兵以從。此則實害越而名從諸侯以伐齊。」吳王悅，乃遣子貢之越。

越王郊迎，而自為子貢御，曰：「此蠻夷之國，大夫何足儼然辱而臨之？」

子貢曰：「今者吾說吳王以救魯伐齊，其志欲之；而心畏越，曰：『待我伐越乃可。』此則破越必矣。且無報人之志而令人疑之，拙矣；有報人之意而使人知之，殆矣；事未發而先聞者，危矣。三者舉事之患也。」

勾踐頓首曰：「孤嘗不料力而興吳難，受困會稽，痛於骨髓，日夜焦唇乾舌，徒欲與吳王接踵而死，孤之願也。今大夫幸告以利害。」

子貢曰：「吳王為人猛暴，群臣不堪，國家疲弊，百姓怨上，大臣內變，申胥以諫死，大宰嚭用事，此則報吳之時也。王誠能發卒佐之，以邀射其志，而重寶以悅其心，卑辭以尊其禮。則其伐齊必矣，此聖人所謂屈節求其達者也。彼戰不勝，王之福；若勝，則必以兵臨晉。臣還北請見晉君共攻之，其弱吳必矣。銳兵盡於齊，重甲困於晉，而王制其弊焉。」越王頓首許諾。

子貢反，五日，越使大夫文種，頓首言於吳王曰：「越悉境內之士三千人以事吳。」

吳王告子貢曰：「越王欲身從寡人，可乎？」

子貢曰：「不可。夫空人之邦，悉人之衆，又從其君，不仁也。君受其幣，許其師，而辭其君。」

吳王乃受越王卒，謝留勾踐。遂自發國內之兵以伐齊，敗之。子貢遂北見晉君，令承其弊。吳、晉遂遇於黃池。越王襲吳之國，吳王歸與越戰，滅焉。

孔子曰：「夫其亂齊存魯，吾之始願。若能強晉以弊吳，使吳亡而越霸者，賜之說也。美言傷信，慎言哉！」

孔子弟子有宓子賤者，仕於魯，為單父宰，恐魯君聽讒言，使己不得行其政。於是辭行，故請君之近史二人，與之俱至官。宓子戒其邑吏，令二史書，方書，輒掣其肘，書不善，則從而怒之。二史患之，辭請歸魯。宓子曰：「子之書甚不善，子勉而歸矣。」二史歸報於君曰：「宓子使臣書而掣臣肘，書惡而又怒臣，邑吏皆笑之。此臣所以去之而來也。」魯君以問孔子，子曰：「宓不齊、君子也。其才任霸王之佐，屈節治單父，將以自試也。意者以此為諫乎？」公寤，太息而歎曰：「此寡人之不肖，寡人亂宓子之政而責其善者，數矣。微二史，寡人無以知過；微夫子，寡人無以自寤。」遽發所愛之使，告宓子曰：「自今已往，單父非吾有也，從子之制。有便於民者，子決為之，五年一言其要。」宓子敬奉詔，遂得行其政。於是單父治焉。躬敦厚，明親親，尚篤敬，施至仁，加懇誠，致忠信，百姓化之。齊人攻魯，道由單父。單父之老請曰：「麥已熟矣。今齊寇至，不及人人自收其麥，請放民出，皆穫傅郭之麥，可以益糧，且不資於寇。」三請而宓子不聽。俄而齊寇逮于麥。季孫聞之怒，使人以讓宓子曰：「民寒耕熱芸，曾不得食，豈不哀哉？不知猶可，以告者而子不聽，非所以為民。」宓子蹙然曰：「今玆無麥，明年可樹；若使不耕者穫，是使民樂有寇。且得單父一歲之麥，於魯不加強，喪之不加弱。若使民有自取之心，其創必數世不息。」季孫聞之，𧹞然而愧，曰：「地若可入，吾豈忍見宓子哉！」三年，孔子使巫馬期往觀政焉。巫馬期陰免衣，衣弊裘，入單父界。見夜漁者，得魚輒舍之。巫馬期問焉，曰：「凡漁者為得，何以得魚即舍之？」漁者曰：「魚之大者名為䲖，吾大夫愛之；其小者名鱦，吾大夫欲長之。是以得二者輒舍之。」巫馬期返以告孔子曰：「宓子之德至，使民闇行若有嚴刑於旁。敢問宓子何行而得於是？」孔子曰：「吾嘗與之言曰：『誠於此者刑乎彼。』宓子行此術於單父也。」

孔子之舊曰原壤，其母死，夫子將助之以木槨。

子路曰：「由也昔者聞諸夫子，無友不如己者，過則勿憚改。夫子憚矣。姑已若何？」

孔子曰：「凡民有喪，匍匐救之，況故舊乎？非友也，吾其往。」

及為槨，原壤登木，曰：「久矣，予之不託於音也。」遂歌曰：「狸首之班然，執女手之卷然。」夫子為之隱佯不聞以過之。

子路曰：「夫子屈節而極於此，失其與矣，豈未可以已乎？」

孔子曰：「吾聞之，親者不失其為親也，故者不失其為故也。」

## 孔子家語·七十二弟子解篇第三十八

顏回，魯人，字子淵。少孔子三十歲，年二十九而髮白，三十一，早死。孔子曰：「自吾有回，門人日益。」回以德行著名，孔子稱其仁焉。

閔損，魯人，字子騫。少孔子五十歲，以德行著名，孔子稱其孝焉。

冉有，魯人，字伯牛。以德著名，有惡疾。孔子曰：「命也夫！斯人也而有斯疾，命也夫！」

冉雍，字仲弓，伯牛之宗族。生於不肖之父，以德行著名。

宰予，字子我，魯人。有口才，以言語著名。仕齊，為臨蕢大夫，與田常為亂，夷其三族。孔子恥之曰：「不在利病，其在宰予。」

端木賜，字子貢，衛人。少孔子三十一歲，有口才著名，孔子每詘其辯。家富累千金，常結駟連騎，以造原憲。憲居蒿廬蓬戶之中，與之言先王之義，原憲衣弊衣冠，并日蔬食，衎然有自得之志。子貢曰：「甚矣！子如何之病也。」原憲曰：「吾聞無財者謂之貧，學道不能行者謂之病。吾貧也，非病也。」子貢慚。終身恥其言之過。子貢好販，與時轉貨，歷相魯衛而終齊。

冉求，字子有，仲弓之宗族。少孔子二十九歲，有才藝，以政事著名。仕為季氏宰，進則理其官職，退則受教聖師，為性多謙退。故子曰：「求也退，故進之。」

仲由，弁人，字子路，一字季路。少孔子九歲，有勇力才藝，以政事著名。為人果烈而剛直，性鄙而不達於變通，仕衛為大夫，遇蒯聵與其子輒爭國，子路遂死輒難。孔子痛之曰：「自吾有由，而惡言不入於耳。」

言偃，魯人，字子游。少孔子三十五歲，時習於《禮》，以文學著名。仕為武城宰，嘗從孔子適衛，與將軍之子蘭相善，使之受學於夫子。

卜商，衛人，字子夏。少孔子四十四歲，習於《詩》，能通其義，以文學著名。為人性不弘，好論精微，時人無以尚之。嘗返衛，見讀史志者云：「晉師伐秦，三豕渡河。」子夏曰：「非也，己亥耳。」讀史志曰問諸晉史，果曰己亥。於是衛以子夏為聖。孔子卒後，教於西河之上。魏文侯師事之，而諮國政焉。

顓孫師，陳人，字子張。少孔子四十八歲，為人有容貌資質，寬沖博接，從容自務，居不務立於仁義之行。孔子門人友之而弗敬。

曾參，南武城人，字子與。少孔子四十六歲，志存孝道，故孔子因之以作《孝經》。齊嘗聘，欲以為卿而不就。曰：「吾父母老，食人之祿，則憂人之事。故吾不忍遠親而為人役。」參後母遇之無恩，而供養不衰。及其妻以藜烝不熟，因出之。人曰：「非七出也。」答曰：「藜烝小物耳。吾欲使熟，而不用吾命。況大事乎？」遂出之，終身不娶妻。其子元請焉，告其子曰：「高宗以後妻殺孝己，尹吉甫以後妻放伯奇。吾上不及高宗，中不比吉甫，庸知其得免於非乎？」

澹臺滅明，武城人，字子羽。少孔子四十九歲，有君子之資，孔子嘗以容貌望其才，其才不充孔子之望。然其為人公正無私，以取與去就以諾為名。仕魯為大夫。

高柴，齊人，高氏之別族，字子羔。少孔子四十歲，長不過六尺，狀貌甚惡，為人篤孝而有法正。少居魯，見知名於孔子之門，仕為武城宰。

密不齊，魯人，字子賤。少孔子四十歲，仕為單父宰，有才智，仁愛，百姓不忍欺。孔子美之。

樊須，魯人，字子遲。少孔子四十六歲，弱仕於季氏。

有若，魯人，字子有。少孔子三十六歲，為人強識，好古道。

公西赤，魯人，字子華。少孔子四十二歲，束帶立於朝，閑賓主之儀。

原憲，宋人，字子思。少孔子三十六歲，清淨守節，貧而樂道。孔子為魯司寇，原憲嘗為孔子宰。孔子卒後，原憲退隱，居于衛。

公冶長，魯人，字子長。為人能忍恥，孔子以女妻之。

南宮韜，魯人，字子容。以智自將，世清不廢，世濁不污。孔子以兄子妻之。

公析哀，齊人，字季沉。鄙天下多仕於大夫家者，是故未嘗屈節人臣。孔子特歎貴之。

曾點，曾參父，字子晳。疾時禮教不行，欲修之。孔子善焉，《論語》所謂「浴乎沂，風乎舞雩之下。」

顏由，顏回父，字季路。孔子始教學於閭里，而受學，少孔子六歲。

商瞿，魯人，字子木。少孔子二十九歲，特好《易》，孔子傳之，志焉。

漆雕開，蔡人，字子若。少孔子十一歲，習《尚書》，不樂仕。孔子曰：「子之齒可以仕矣。」時將過，子若報其書曰：「吾斯之未能信。」孔子悅焉。

公良孺，陳人，字子正。賢而有勇。孔子周行，常以家車五乘從。

秦商，魯人，字不慈。少孔子四歲，其父堇父，與孔子父叔梁紇俱以力聞。

顏刻，魯人，字子驕。少孔子五十歲，孔子適衛，子驕為僕。衛靈公與夫人南子同車出，而令宦者雍渠參乘，使孔子為次乘，遊過市，孔子恥之。顏刻曰：「夫子何恥之？」孔子曰：「《詩》云：『覯爾新婚，以慰我心。』」乃歎曰：「吾未見好德如好色者也。」

司馬耕，宋人，字子牛。牛為性躁，好言語，見兄桓魋行惡，牛常憂之。

巫馬施，陳人，字子期。少孔子三十歲，孔子將近行，命從者皆持蓋。已而果雨，巫馬期問曰：「旦無雲，既日出，而夫子命持雨具。敢問何以知之？」孔子曰：「昨暮月宿于畢。《詩》不云乎？『月離於畢，俾滂沱矣。』以此知之。」

梁鱣，齊人，字叔魚。少孔子三十九歲，年三十，未有子，欲出其妻。商瞿謂曰：「子未也。昔吾年三十八無子，吾母為吾更取室。夫子使吾之齊，母欲請留吾。夫子曰：『無憂也。瞿過四十，當有五丈夫。』今果然。吾恐子自晚生耳，未必妻之過。」從之，二年而有子。

琴牢，衛人，字子開，一字張。與宗魯友，聞宗魯死，欲往弔焉。孔子弗許，曰：「非義也。」

冉孺，魯人，字子魚。少孔子五十歲。

顏幸，魯人，字子柳。少孔子四十六歲。

伯虔，字揩。少孔子五十歲。

公孫龍，衛人，字子石。少孔子五十三歲。

曹䘏，少孔子五十歲。

陳亢，陳人，字子元，一字子禽。少孔子四十歲。

叔仲會，魯人，字子期。少孔子五十歲，與孔璇年相比，每孺子之。執筆記事於夫子，二人迭侍左右。孟武伯見孔子而問曰：「此二孺子之幼也於學，豈能識於壯哉？」孔子曰：「然。少成則若性也，習慣若自然也。」

秦祖，字子南。

奚箴，字子楷。

公祖玆，字子之。

廉潔，字子曹。

公西與，字子上。

宰父黑，字子索。

公西減，字子尚。

穰駟赤，字子從。

冉季，字子產。

薛邦，字子從。

石處，字子里。

懸亶，字子象。

左郢，字子行。

狄黑，字哲之。

商澤，字子秀。

任不齊，字子選。

榮祈，字子祺。

顏噲，字子聲。

原抗，字子藉。

公賓，字子仲。

秦非，字子之。

漆雕從，字子文。

燕伋，字子思。

公夏守，字子乘。

勾井疆。

步叔乘，字子車。

右作蜀，字子明。

邽巽，字子歛。

施之常，字子恒。

申繢，字子周。

樂欬，字子聲。

顏之僕，字子叔。

孔忠，字子蔑。

漆雕哆，字子歛。

懸成，字子橫。

顏相，字子襄。

## 孔子家語·本姓解篇第三十九

孔子之先，宋之後也。微子啟，帝乙之元子，紂之庶兄，以圻內諸侯，入為王卿士。初，武王克殷，封紂之子武庚於朝歌，使奉湯祀。武王崩，而與管、蔡、霍三叔作難，周公相成王東征之。二年，罪人斯得，乃命微子於殷後，作《微子之命》由之，與國于宋，徙殷之子孫。唯微子先往仕周，故封之賢。其弟曰仲思，名衍，或名泄。嗣微子後，故號微仲，生宋公稽。冑子雖遷爵易位，而班級不及其故者，得以故官為稱。故二微雖為宋公，而猶以微之號自終，至于稽乃稱公焉。宋公生丁公申。申公生緡公共及襄公熙。熙生弗父何及厲公方祀。方祀以下，世為宋卿。弗父何生送父周。周生世子勝。勝生正考甫。考甫生孔父嘉。五世親盡，別為公族。故後以孔為氏焉。一曰：孔父者，生時所賜號也，是以子孫遂以氏族。孔父生子木金父。金父生睪夷。睪夷生防叔，避華氏之禍而犇魯。防叔生伯夏。夏生叔梁紇。曰：「雖有九女，是無子。」其妾生孟皮，孟皮一字伯尼，有足病，於是乃求婚於顏氏。顏氏有三女，其小曰徵在。顏父問三女曰：「陬大夫雖父祖為士，然其先聖王之裔。今其人身長十尺，武力絕倫，吾甚貪之，雖年大性嚴，不足為疑。三子孰能為之妻？」二女莫對。徵在進曰：「從父所制，將何問焉？」父曰：「即爾能矣。」遂以妻之。徵在既往，廟見，以夫之年大，懼不時有男，而私禱尼丘山以祈焉。生孔子，故名丘字仲尼。孔子三歲而叔梁紇卒，葬於防，至十九，娶于宋之上官氏，生伯魚。魚之生也，魯昭公以鯉魚賜孔子，榮君之貺，故因以名鯉，而字伯魚。魚年五十，先孔子卒。

齊太史子與適魯，見孔子。孔子與之言道，子與悅，曰：「吾鄙人也，聞子之名，不覩子之形，久矣！而未知寶貴也。乃今而後知泰山之為高，淵海為大。惜乎夫子之不逢明王，道德不加于民，而將垂寶以貽後世。」遂退而謂南宮敬叔曰：「今孔子先聖之嗣，自弗父何以來，世有德讓，天所祚也。成湯以武德王天下，其配在文。殷宗已下，未始有也。孔子生於衰周，先王典籍，錯亂無紀；而乃論百家之遺記，考正其義，祖述堯、舜，憲章文、武，刪《詩》述《書》，定禮理樂，制作《春秋》，讚明《易》道，垂訓後嗣，以為法式，其文德著矣。然凡所教誨，束脩已上，三千餘人。或者天將欲與素王之乎？夫何其盛也。」敬叔曰：「殆如吾子之言。夫物莫能兩大。吾聞聖人之後，而非繼世之統，其必有興者焉。今孔子之道至矣，乃將施乎無窮，雖欲辭天之祚，故未得耳。」子貢聞之，以二子告孔子。子曰：「豈若是哉？亂而治之，滯而起之，自吾志。天何與焉！」

## 孔子家語·終記解篇第四十

孔子蚤晨作，負手曳杖，逍遙於門而歌曰：「泰山其頹乎！梁木其壞乎！哲人其萎乎！」既歌而入，當戶而坐。子貢聞之，曰：「泰山其頹，則吾將安仰？梁木其壞，則吾將安杖？哲人其萎，吾將安放？夫子殆將病也。」遂趨而入。夫子歎而言曰：「賜！汝來何遲。予疇昔夢坐奠於兩楹之閒，夏后氏殯於東階之上，則猶在阼；殷人殯於兩楹之閒，則與賓主夾之；周人殯於西階之上，則猶賓之。而丘也即殷人，夫明王不興，則天下其孰能宗余？余殆將死。」遂寢病，七日而終。時年七十二矣。

哀公誄曰：「昊天不弔，不整遺一老，俾屏余一人以在位。煢煢余在疚，於乎哀哉！尼父無自律。」子貢曰：「公其不沒於魯乎？夫子有言曰：『禮失則昏，名失則愆。失志為昏，失所為愆。』生不能用，死而誄之，非禮也；稱一人，非名。君兩失之也。」

既卒，門人疑所以服夫子者。子貢曰：「昔夫子喪顏回也，若喪其子而而無服。喪子路亦然。今請喪夫子若喪父而無服。」於是弟子皆弔服而加麻。出有所之，則由絰。子夏曰：「入宜絰可也，出則不絰。」子游曰：「吾聞諸夫子，喪朋友，居則絰，出則否；喪所尊，雖絰而出，可也。」

孔子之喪，公西赤掌殯葬焉。唅以踈米三具，襲衣十有一稱，加朝服一，冠章甫之冠，珮象環，徑五寸而綨組綬，桐棺四寸，柏棺五寸，飭棺牆，置翣設披，周也；設崇，殷也；綢練設旐，夏也。兼用三王禮，所以尊師，且備古也。

葬於魯城北泗水上，藏入地不及泉。而封為偃斧之形，高四尺，樹松柏為志焉。弟子皆家于墓，行心喪之禮。既葬，有自燕來觀者，舍於子夏氏。子貢謂之曰：「吾亦人之葬聖人，非聖人之葬人。子奚觀焉？昔夫子言曰：『吾見封若夏屋者，見若斧矣。從若斧者也。』馬鬣封之謂也。今徒一日三斬板而以封，尚行夫子之志而已。何觀乎哉？」

子三年喪畢，或留或去。惟子貢廬於墓六年。自後群弟子及魯人處墓如家者，百有餘家。因名其居曰「孔里」焉。


## 孔子家語·正論解篇第四十一

孔子在齊，齊侯出田，招虞人以弓。不進，公使執之。對曰：「昔先君之田也，旃以招大夫，弓以招士，皮冠以招虞人。臣不見皮冠，故不敢進。」乃舍之。孔子聞之，曰：「善哉！守道不如守官，君子韙之。」

齊國書伐魯，季康子使冉求率左師禦之，樊遲為右。「非不能也，不信乎。請三刻而踰之。」如之，衆從之。師入齊軍。「齊軍遁。」冉有用戈，故能入焉。孔子聞之，曰：「義也。」既戰，季孫謂冉有曰：「子之於戰，學之乎？性達之乎？」對曰：「學之。」季孫曰：「從事孔子，惡乎學？」冉有曰：「即學之孔子也。夫孔子者大聖，無不該，文武並用兼通。求也適聞其戰法，猶未之詳也。」季孫悅。樊遲以告孔子，孔子曰：「季孫於是乎可謂悅人之有能矣。」

南容說、仲孫何忌既除喪，而昭公在外，未之命也。定公即位，乃命之。辭曰：「先臣有遺命焉，曰：夫禮、人之幹也，非禮則無以立。囑家老，使命二臣必事孔子而學禮，以定其位。」公許之。二子學於孔子，孔子曰：「能補過者，君子也。《詩》云：『君子是則是效。』孟僖子可則傚矣。懲己所病，以誨其嗣。《大雅》所謂『詒厥孫謀，以燕翼子。』是類也夫！」

衛孫文子得罪於獻公，居戚。公卒，未葬，文子擊鐘焉。延陵季子適晉，過戚，聞之，曰：「異哉！夫子之在此，猶燕子巢于幕也，懼猶未也，又何樂焉？君又在殯，可乎？」文子於是終身不聽琴瑟。孔子聞之，曰：「季子能以義正人，文子能克己服義，可謂善改矣。」

孔子覽《晉志》，晉趙穿殺靈公，趙盾亡，未及山而還。史書：「趙盾弒君。」盾曰：「不然。」史曰：「子為正卿，亡不出境，返不討賊，非子而誰？」盾曰：「嗚呼！我之懷矣，自詒伊戚，其我之謂乎？」孔子歎曰：「董狐、古之良史也，書法不隱；趙宣子、古之良大夫也。為法受惡；受惡，惜也。越境乃免。」

鄭伐陳，入之，使子產獻捷于晉。晉人問陳之罪焉，子產對曰：「陳亡周之大德，豕恃楚衆，馮陵弊邑，是以有往年之告。未獲命，則又有東門之役。當陳隧者，井堙木刊，敝邑大懼，天誘其衷，啟敝邑心，知其罪，授首于我。用敢獻功。」晉人曰：「何故侵小？」對曰：「先王之命，惟罪所在，各致其辟。且昔天子一圻，列國一同，自是以衰，周之制也。今大國多數圻矣。若無侵小，何以至焉！」晉人曰：「其辭順。」孔子聞之，謂子貢曰：「志有之，言以足志，文以足言。不言誰知其志？言之無文，行之不遠。晉為伯，鄭入陳，非文辭不為功。慎辭哉！」

楚靈王汰侈，右尹子革侍坐。左史倚相趨而過，王曰：「是良史也，子善視之。是能讀《三墳》、《五典》、《八索》、《九丘》。」對曰：「夫良史者，記君之過，揚君之善。而此子以潤辭為官，不可為良史。臣又嘗問焉，昔周穆王欲肆其心，將過行天下，使皆有車轍馬迹焉。祭公謀父作《祈昭》以止王心，王是以獲歿於文宮。臣聞其詩焉而弗知。若問遠焉，其焉能知？」王曰：「子能乎？」對曰：「能。其詩曰：『祈昭之愔愔乎，式昭德音，思我王度。式如玉，式如金，刑民之力，而無有醉飽之心。』」靈王揖而入，饋不食，寢不寐。數日，則固不能勝其情，以及其難。孔子讀其志，曰：「剋己復禮為仁。信善哉！楚靈王若能如是，豈其辱於乾谿？子革之非左史，所以風也。稱詩以諫，順哉！」

叔孫穆子避難奔齊，宿於庚宗之邑。庚宗寡婦通焉，而生牛。穆子反魯，以牛為內豎，相家。牛讒叔孫二人，殺之。叔孫有病，牛不通其饋，不食而死。牛遂輔叔孫庶子昭而立之。昭子既立，朝其家衆曰：「豎牛禍叔孫氏，使亂大從，殺適立庶，又披其邑，以求舍罪。罪莫大焉！必速殺之。」遂殺豎牛。孔子曰：「叔孫昭子之不勞，不可能也。周任有言曰：『為政者不賞私勞，不罰私怨。』《詩》云：『有覺德行，四國順之。』昭子有焉！」

晉邢侯與雍子爭田。叔魚攝理，罪在雍子。雍子納其女於叔魚，叔魚弊其邢獄。邢侯怒，殺叔魚與雍子於朝。韓宣子問罪於叔向，叔向曰：「三姦同罪，施生戮死，可也。雍子自知其罪，而賂以置直，鮒也鬻獄。邢侯專殺，其罪一也已。惡而掠美為昏，貪以賂官為默，殺人不忌為賊。《夏書》曰：『昏默賊殺，咎陶之刑也。』請從之。」乃施邢侯，而尸雍子、叔魚於市。孔子曰：「叔向、古之遺直也。治國制刑，不隱於親，三數叔魚之罪，不為末或，曰義，可謂直矣。平丘之會，數其賄也，以寬衛國，晉不為暴。歸魯季孫，稱其詐也。以寬魯國，晉不為虐。邢侯之獄，言其貪也，以正刑書，晉不為頗。三言而除三惡、加三利，殺親益榮，由義也夫。」

鄭有鄉校，鄉校之士，非論執政。鬷明欲毀鄉校。子產曰：「何以毀為？夫人朝夕退而遊焉，以議執政之善否。其所善者，吾則行之；其所否者，吾則改之。若之何其毀也？我聞忠善以損怨，不聞立威以防怨。防怨，猶防水也。大決所犯，傷人必多，吾弗克救也。不如小決使導之，不如吾所聞而藥之。」孔子聞是言也，曰：「吾以是觀之，人謂子產不仁，吾不信也。」

晉平公會諸侯于平丘。齊侯及盟，鄭子產爭貢賦之所承，曰：「昔日天子班貢，輕重以列，列尊卑而貢，周之制也。卑而貢重者甸服。鄭伯南也，而使從公侯之貢，懼弗給也。敢以為請。」自日中諍之，以至于昏。晉人許之，孔子曰：「子產於是行也，是以為國也。《詩》云：『樂只君子，邦家之基。』子產、君子之於樂者。且曰：合諸侯而藝貢事，禮也。」

鄭子產有疾，謂子太叔曰：「我死，子必為政。唯有德者能以寬服民，其次莫如猛。夫火烈，民望而畏之，故鮮死焉。水濡弱，民狎而翫之，則多死焉。故寬難。」子產卒，子太叔為政。不忍猛、而寬。鄭國多掠盜。太叔悔之，曰：「吾早從夫子，必不及此。」孔子聞之，曰：「善哉！政寬則民慢，慢則糺於猛；猛則民殘，民殘則施之以寬，寬以濟猛，猛以濟寬，寬猛相濟，政是以和。《詩》云：『民亦勞止，汔可小康。惠此中國，以綏四方。』施之以寬。『毋縱詭隨，以謹無良。式遏寇虐，慘不畏明。』糺之以猛也。『柔遠能邇，以定我王。』平之以和也。又曰：『不競不絿，不剛不柔；布政優優，百祿是遒。』和之至也。」子產之卒也，孔子聞之，出涕，曰：「古之遺愛也。」

孔子適齊，過泰山之側，有婦人哭於野者而哀。夫子式而聽之，曰：「此哀一似重有憂者。」使子貢往問之。而曰：「舅死於虎，吾夫又死焉，今吾子又死焉！」子貢曰：「何不去乎？」婦人曰：「無苛政。」子貢以告孔子。子曰：「小子識之！苛政猛於暴虎。」

晉魏獻子為政，分祁氏及羊舌氏之田，以賞諸大夫及其子成，皆以賢舉也。又謂賈辛曰：「今汝有力於王室，吾是以舉汝。行乎，敬之哉！毋墮乃力。」孔子聞之，曰：「魏子之舉也，近不失親，遠不失舉，可謂美矣。又聞其命賈辛，以為忠。《詩》云：『永言配命，自求多福。』忠也。魏子之舉也義，其命也忠，其長有後於晉國乎。」

趙𥳑子賦晉國一鼓鐘，以鑄刑鼎，著范宣子所為刑書。孔子曰：「晉其亡乎，失其度矣！夫晉國將守唐叔之所受法度，以經緯其民者也。卿大夫以序守之，民是以能遵其道而守其業。貴賤不愆，謂度也。文公是以作執秩之官，為被廬之法，以為盟主。今棄此度也而為刑鼎。民在鼎矣，何以尊貴？何業之守也？貴賤無序，何以為國？且夫宣子之刑，夷之蒐也。晉國亂制，若之何其為法乎？」

楚昭王有疾，卜曰：「河為祟。」王弗祭。大夫請祭諸郊，王曰：「三代命祀，祭不越望。江、漢、沮、漳，楚之望也。禍福之至，不是過乎？不穀雖不德，河非所獲罪也。」遂不祭。孔子曰：「楚昭王知大道矣，其不失國也宜哉！《夏書》曰：『維彼陶唐，率彼天常，在此冀方。今失其行，亂其紀綱，乃滅而亡。』又曰：『允出玆在玆，由己率常可矣。』」

衛孔文子使太叔疾出其妻，而以其女妻之。疾誘其初妻之娣，為之立宮；與文子女，加二妻之禮。文子怒，將攻之。孔子舍璩伯玉之家，文子就而訪焉。孔子曰：「簠簋之事，則嘗聞學之矣。兵甲之事，未之聞也。」退而命駕而行，曰：「鳥則擇木，木豈能擇鳥乎？」文子遽自止之，曰：「圉也豈敢度其私哉！亦訪衛國之難也。」將止，會季康子問冉求之戰，冉求既對之，又曰：「夫子播之百姓，質諸鬼神而無憾，用之則有名。」康子言於哀公，以幣迎孔子。曰：「人之於冉求，信之矣，將大用之。」

齊陳恒弒其君𥳑公。孔子聞之，三日沐浴而適朝，告於哀公曰：「陳恒弒其君，請伐之。」公弗許。三請，公曰：「魯為齊弱久矣。子之伐也，將若之何？」對曰：「陳恒弒其君，民之不與者半。以魯之衆，加齊之半，可剋也。」公曰：「子告季氏。」孔子辭，退而告人曰：「以吾從大夫之後，不敢不告也。」

子張問曰：「《書》云：『高宗三年不言，言乃雍。』有諸？」孔子曰：「胡為其不然也！古者天子崩，則世子委政於冢宰三年。成湯既歿，太甲聽於伊尹。武王既喪，成王聽於周公。其義一也。」

衛孫桓子侵齊，遇敗焉。齊人乘之，新築大夫仲叔于奚以其衆救桓子，桓子乃免。衛人以邑賞仲叔于奚，于奚辭，請曲懸之樂，繁纓以朝。許之，書在三官。子路仕衛，見其政，以訪孔子。孔子曰：「惜也！不如多與之邑，唯器與名不可以假人。君之所司也，名以出信，信以守器，器以藏禮，禮以行義，義以生利，利以平民，政之大節也。若以假人，與人政也。政亡則國家從，不可止已。」

公父文伯之母紡績不解，文伯諫焉。其母曰：「古者王后親織玄紞。公侯之夫人，加之紘綖。卿之內子為大帶。命婦成祭服。列士之妻，加之以朝服。自庶士已下，各衣其夫。秋而戎事，烝而獻功，男女紡績，愆則有辟。聖王之制也。今我寡也，爾又在位。朝夕恪勤，猶恐亡先人之業，況有怠惰，其何以避辟？」孔子聞之，曰：「弟子志之！季氏之婦，可謂不過矣。」

樊遲問於孔子曰：「鮑牽事齊君，執政不撓，可謂忠矣，而君刖之。其為至闇乎？」孔子曰：「古之士者，國有道則盡忠以輔之，無道則退身以避之。今鮑莊子食於淫亂之朝，不量主之明暗，以受大刑，是智之不如葵，葵猶能衛其足。」

季康子欲以一井田出法賦焉，使訪孔子。子曰：「丘弗識也。」冉有三發，卒曰：「子為國老，待子而行，若之何子之不言？」孔子不對，而私於冉有曰：「求！汝來，汝弗聞乎？先王制土，籍田以力，而底其遠近；賦里以入，而量其有無；任力以夫，而議其老幼。於是鰥、寡、孤、疾、老者，有軍旅之出則徵之，無則已。其歲，收田一井，出獲秉缶米芻槀，不是過，先王以為之足，君子之行，必度於禮。施取其厚，事舉其中，歛從其薄。若是其已丘亦足矣。不度於禮，而貪冒無厭，則雖賦田，將有不足。且子孫若以行之而取法，則有周公之典在；若欲犯法，則苟行之，又何訪焉？」

子游問於孔子曰：「夫子之極言子產之惠也，可得聞乎？」孔子曰：「謂在愛民而已矣。」子游曰：「愛民謂之德教。何翅施惠哉？」孔子曰：「夫子產者，猶衆人之母也。能食之，而不能教也。」子游曰：「其事可言乎？」孔子曰：「子產以所乘之車濟冬涉，是愛而無教也。」

定公問於孔子曰：「二三大夫皆勸寡人，使隆敬於高年，何也？」孔子對曰：「君之及此言也，將天下實賴之。豈唯魯哉！」公曰：「何也？其義可得聞乎？」孔子曰：「昔者，有虞氏貴德而尚齒，夏后氏貴爵而尚齒，殷人貴富而尚齒，周人貴親而尚齒。虞、夏、殷、周，天下之上王也，未有遺年者焉，年者貴於天下久矣。次于事親，是故朝廷同爵而尚齒；七十杖於朝，君問則席；八十則不仕朝，君問則就之，而悌達乎朝廷矣。其行也，肩而不並，不錯則隨；见老者，則車徒避；班白之老，不以其任於路，而悌達乎道路矣。居鄉以齒，而老窮不匱，強不犯弱，衆不暴寡，而悌達乎州巷矣。古之道，五十不為甸役，頒禽隆諸長者，而悌達乎蒐狩矣；軍旅五什，同齒則尚齒，而悌達乎軍旅矣。夫聖人之教，孝悌發諸朝廷，行於道路，至于州巷，放於蒐狩，循于軍旅。則衆感以義，死之而弗敢犯。」公曰：「善哉！寡人雖聞之，弗能成。」

哀公問於孔子曰：「寡人聞東益不祥，信有之乎？」孔子曰：「不祥有五，而東益不與焉。夫損人自益，身之不祥；棄老而取幼，家之不祥；釋賢而任不肖，國之不祥；老者不教，幼者不學，俗之不祥；聖人伏匿，愚者擅權，天下不祥。不祥有五，東益不與焉。」

孔子適季孫，季孫之宰謁曰：「君使求假於田，將與之乎？」季孫未言。孔子曰：「吾聞之，君取於臣，謂之取；與於臣，謂之賜。臣取於君，謂之假；與於君，謂之獻。」季孫色然悟曰：「吾誠未達此義。」遂命其宰曰：「自今已往，君有取，一切不得復言假也。」


## 孔子家語·曲禮子貢問篇第四十二

子貢問於孔子曰：「晉文公實召天子，而使諸侯朝焉。夫子作《春秋》，云天王狩于河陽。何也？」孔子曰：「以臣召君，不可以訓。亦書其率諸侯事天子而已。」

孔子在宋，見桓魋自為石槨，三年而不成，工匠皆病。夫子愀然曰：「若是其靡也，死不如速杇之愈。」冉子僕，曰：「禮，凶事不豫。此何謂也乎？」夫子曰：「既死而議謚，謚定而卜葬，既葬而立廟，皆臣子之事，非所豫屬也。況自為之哉？」南宮敬叔以富得罪於定公，犇衛。衛侯請復之，載其寶以朝。夫子聞之，曰：「若是其貨也，喪不若速貧之愈。」子游侍，曰：「敢問何謂如此？」孔子曰：「富而不好禮，殃也。敬叔以富喪矣，而又弗改。吾懼其將有後患也。」敬叔聞之，驟如孔氏，而後循禮施散焉。

孔子在齊，齊大旱，春饑。景公問於孔子曰：「如之何？」孔子曰：「凶年則乘駑馬，力役不興，馳道不脩，祈以幣玉，祭事不懸，祀以下牲。此則賢君自貶以救民之禮也。」

孔子適季氏，康子晝居內寢。孔子問其所疾，康子出見之。言終，孔子退。子貢問曰：「季孫不疾，而問諸疾，禮與？」孔子曰：「夫禮，君子不有大故，則不宿於外；非致齊也，非疾也，則不晝處於內。是故夜居外，雖弔之可也；晝居於內，雖問其疾可也。」

孔子為大司寇。國廄焚，子退朝，而之火所。鄉人有自為火來者，則拜之，士一，大夫再。子貢曰：「敢問何也？」孔子曰：「其來者，亦相弔之道也。吾為有司，故拜之。」

子貢問曰：「管仲失於奢，晏子失於儉。與其俱失也，二者孰賢？」孔子曰：「管仲鏤簋而朱紘，旅樹而反玷，山節藻梲，賢大夫也，而難為上。晏平仲祀其先祖，而豚肩不揜豆，一狐裘三十年，賢大夫也，而難為下。君子上不僭下，下不偪上。」

冉求曰：「臧文仲知魯國之政，立言垂法，于今不可亡，可謂知禮者矣。」孔子曰：「昔臧文仲安知禮？夏父弗忌逆祀，而不止，燔柴於竈以祀焉。夫竈者，老婦之所祭。盛於甕，尊於瓶，非所祭也。故曰：禮也者，猶體也。體不備，謂之不成人。設之不當，猶不備也。」

子路問於孔子曰：「臧武仲率師，與邾人戰于狐鮐，遇敗焉，師人多喪而無罰。古之道然與？」孔子曰：「凡謀人之軍，師敗則死之；謀人之國邑，危則亡之。古之道也，其君在焉者，有詔則無討。」

晉將伐宋，使人覘之。宋陽門之介夫死，司城子罕哭之哀。覘者反，言於晉侯曰：「陽門之介夫死，而子罕哭之哀。民咸悅。宋殆未可伐也。」孔子聞之，曰：「善哉！覘國乎！《詩》云：『凡民有喪，匍匐救之。』子罕有焉。雖非晉國，天下其孰能當之？是以周任有言曰：『民悅其愛者，弗可敵也。』」

楚伐吳，工尹商陽與陳棄疾追吳師。及之，棄疾曰：「王事也，子手弓而可。」商陽手弓。棄疾曰：「子射諸。」射之，斃一人，韔其弓。又及，棄疾謂之，又斃二人。每斃一人，輒掩其目，止其御，曰：「吾朝不坐，燕不與，殺三人亦足以反命矣。」孔子聞之，曰：「殺人之中，又有禮焉！」子路怫然進曰：「人臣之節，當君大事，唯力所及，死而後已。夫子何善此？」子曰：「然。如汝言也，吾取其有不忍殺人之心而已。」

孔子在衛，司徒敬之卒，夫子弔焉。主人不哀，夫子哭不盡聲而退。蘧伯玉請曰：「衛鄙俗，不習喪禮。煩吾子辱相焉。」孔子許之。掘中霤而浴，毀竈而綴足，襲於床；及葬，毀宗而躐行；出于大門，及墓，男子西面，婦人東面，既封而歸，殷道也。孔子行之。子游問曰：「君子行禮，不求變俗，夫子變之矣。」孔子曰：「非此之謂也。喪事則從其質而矣。」

宣公八年，六月辛巳，有事于太廟，而東門襄仲卒，壬午猶繹。子由見其故，以問孔子曰：「禮與？」孔子曰：「非禮也。卿卒不繹。」

季桓子喪康子，練而無衰。子游問於孔子曰：「既服練服，可以除衰乎？」孔子曰：「無衰衣者不以見賓，何以除焉！」

邾人以同母異父之昆弟死，將為之服，因顏克而問禮於孔子。子曰：「繼父同居者，則異父昆弟從為之服；不同居，繼父且猶不服，況其子乎？」

齊師侵魯，公叔務人遇人入保，負杖而息。務人泣曰：「使之雖病，任之雖重，君子弗能謀，士弗能死，不可也。我則既言之矣，敢不勉乎？」與其鄰嬖童汪錡乘往，犇敵死焉。皆殯。魯人欲勿殤童汪錡，問於孔子。子曰：「能執干戈以衛社稷，可無殤乎？」

魯昭公夫人吳孟子卒，不赴於諸侯。孔子既致仕，而往弔焉。適于季氏，季氏不絰，孔子投絰而不拜。子游問曰：「禮與？」孔子曰：「主人未成服，則弔者不絰焉，禮也。」

公父穆伯之喪，敬姜晝哭；文伯之喪，晝夜哭。孔子曰：「季氏之婦，可謂知禮矣！愛而無私，上下有章。」

南宮縚之妻，孔子之兄女，喪其姑，夫子誨之髽，曰：「爾毋從從爾，毋扈扈爾。」蓋榛以為笄，長尺，而總八寸。

子張有父之喪，公明儀相焉。問啟顙於孔子，孔子曰：「拜而後啟顙，頹乎其順也；啟顙而後拜，頎乎其至也。三年之喪，吾從其至者。」

孔子在衛，衛之人有送葬者，而夫子觀之，曰：「善哉，為喪乎！足以為法也。小子識之。」子貢問曰：「夫子何善爾也？」曰：「其往也如慕，其返也如疑。」子貢曰：「豈若速返而虞哉？」子曰：「此情之至者也。小子識之！我未之能也。」

卞人有母死而孺子之泣者。孔子曰：「哀則哀矣，而難繼也。夫禮、為可傳也，為可繼也。故哭踊有節，而變除有期。」

孟獻子禫，懸而不樂，可御而不處內。子游問於孔子曰：「若是則過禮也？」孔子曰：「獻子可謂加於人一等矣。」

魯人有朝祥而暮歌者，子路笑之。孔子曰：「由！爾責於人終無已夫？三年之喪，亦已久矣。」子路出。孔子曰：「又多乎哉！踰月則其善也。」

子路問於孔子曰：「傷哉，貧也！生而無以供養，死則無以為禮也？」孔子曰：「啜菽飲水，盡其歡心，斯謂之孝。歛手足形，旋葬而無椁，稱其財，斯謂之禮，貧何傷乎？」

吳延陵季子聘于上國，適齊。於其返也，其長子死於嬴、博之閒。孔子聞之，曰：「延陵季子、吳之習於禮者也。往而觀其葬焉。」其歛以時服而已，其壙揜坎，深不至於泉，其葬無明器之贈。既葬，其封廣輪揜坎，其高可肘隱也。既封，則季子左袒，右還其封，且號者三，曰：「骨肉歸于土，命也。若魂氣則無所不之，無所不之而遂行。」孔子曰：「延陵季子之於禮，其合矣。」

子游問喪之具，孔子曰：「稱家之有亡焉。」子游曰：「有亡惡乎齊？」孔子曰：「有也，則無過禮；苟亡矣，則歛手足形。還葬，懸棺而封。人豈有非之者哉？故夫喪亡，與其哀不足而禮有餘，不若禮不足而哀有餘也。祭禮，與其敬不足而禮有餘，不若禮不足而敬有餘也。」

伯高死於衛，赴於孔子。子曰：「吾惡乎哭諸？兄弟、吾哭諸廟；父之友、吾哭諸廟門之外；師、吾哭之寢；朋友、吾哭之寢門之外；所知、吾哭之諸野，今於野則已踈，於寢則已重。夫由賜也而見我，吾哭於賜氏。」遂命子貢為之主，曰：「為爾哭也來者，汝拜之。知伯高而來者，汝勿拜。」既哭，使子張往弔焉。未至，冉求在衛，攝束帛乘馬而以將之。孔子聞之，曰：「異哉！徒使我不成禮於伯高者，是冉求也。」

子路有姊之喪，可以除之矣，而弗除。孔子曰：「何不除也？」子路曰：「吾寡兄弟，而弗忍也。」孔子曰：「行道之人皆弗忍。先王制禮，過之者俯而就之，不至者企而望之。」子路聞之，遂除之。

伯魚之喪母也，期而猶哭。夫子聞之，曰：「誰也？」門人曰：「鯉也。」孔子曰：「嘻！其甚也，非禮也！」伯魚聞之，遂除之。

衛公使其大夫求婚於季氏。桓子問禮於孔子，子曰：「同姓為宗，有合族之義。故繫之以姓而弗別，啜之以食而弗殊。雖百世，婚姻不得通，周道然也。」桓子曰：「魯衛之先，雖寡兄弟，今已絕遠矣。可乎？」孔子曰：「固非禮也。夫上祖禰，以尊尊之；下治子孫，以親親之；旁治昆弟，所以敦睦也。此先王不易之教也。」

有若問於孔子曰：「國君之於同姓，如之何？」孔子曰：「皆有宗道焉。故雖國君之尊，猶百世不廢其親，所以崇愛也。雖於族人之親，而不敢戚君，所以謙也。」

## 孔子家語·子貢問篇第四十三

子夏問於孔子曰：「居父母之仇如之何？」孔子曰：「寢苫枕干，不仕，弗與共天下也。遇於朝市，不返兵而鬭。」曰：「請問居昆弟之仇如之何？」孔子曰：「仕弗與同國，御國命而使，雖遇之不鬭。」曰：「請問從父、昆弟之仇如之何？」曰：「不為魁，主人能報之，則執兵而陪其後。」

子夏問：「三年之喪既卒哭，金革之事無避，禮與？初有司為之乎？」孔子曰：「夏后氏之喪三年，既殯而致事；殷人既葬而致事；周人既卒哭而致事。《記》曰：君子不奪人之親，亦不奪故也。」子夏曰：「金革之事無避者，非與？」孔子曰：「吾聞老聃曰：魯公伯禽、有為為之也。今以三年之喪從利者，吾弗知也。」

子夏問於孔子曰：「《記》云：周公相成王，教之以世子之禮。有諸？」孔子曰：「昔者成王嗣立，幼未能莅阼。周公攝政而治，抗世子之法於伯禽，欲王之知父子、君臣之道，所以善成王也。夫知為子者，然後可以為父；知為人臣者，然後可以為人君；知事人者，然後可以使人。是故抗世子法伯禽，使成王知父子、君臣、長幼之義焉。凡君之於世子，親則父也，尊則君也。有父之親，有君之尊，然後兼天下而有之，不可不慎也。行一物而善者，唯世子齒於學之謂也。世子齒於學，則國人觀之，曰：『此將君我，而與我齒讓，何也？』曰：『有父在，則禮然。』然而衆知父子之道矣。其二曰：『此將君我，而與我齒讓，何也？』曰：『有臣在，則禮然。』然而衆知君臣之義矣。其三曰：『此將君我，而與我齒讓，何也？』曰：『長長也，則禮然。』然而衆知長幼之節矣。故父在斯為子，君在則為臣。居子與臣之位，所以尊君而親親也。在學，學之為父子焉，學之為君臣焉，學之為長幼焉。父子、君臣、長幼之道得，而後國治。語曰：『樂正司業，父師司成，一有元良，萬國以貞。』世子之謂。聞之曰：為人臣者曰：殺其身有益於君，則為之。況于其身以善其君乎？周公優為之。」

子夏問於孔子曰：「居君之母與妻之喪，如之何？」孔子曰：「居處、言語、飲食衎爾，於喪所則稱其服而已。」「敢問伯母之喪如之何？」孔子曰：「伯母叔母䟽衰期，而踊不絕地；姑、姊妹之大功，踊絕於地。若知此者，由文矣哉！」

子夏問於夫子曰：「凡喪，小功已上，虞祔練祥之祭，皆沐浴，於三年之喪，子則盡其情矣。」孔子曰：「豈徒祭而已哉！三年之喪，身有瘍則浴，首有瘡則沐，病則飲酒食肉。毀瘠而為病，君子不為也。毀則死者，君子為之，且祭之沐浴，為齊潔也，非為飾也。」

子夏問於孔子曰：「客至，無所舍，而夫子曰：『生於我乎館。』客死，無所殯，夫子曰：『於我乎殯。』敢問禮與？仁者之心與？」孔子曰：「吾聞諸老聃曰：『館人，使若有之，惡有有之而不得殯乎？』夫仁者、制禮者也，故禮者不可不省也。禮不同不異，不豐不殺，稱其義以為之宜。故曰：『我戰則剋，祭則受福。』蓋得其道矣。」

孔子食於季氏。食祭，主人不辭，不食，客不飲，而餐。子夏問曰：「禮與？」孔子曰：「非禮也，從主人也。吾食於少施氏而飽，少施氏食我以禮，吾食祭，作而辭曰：『䟽食不足祭也。』吾餐，而作辭曰：『䟽食，不敢以傷吾子之性』。主人不以禮，客不敢盡禮；主人盡禮，則客不敢不盡禮也。」

子夏問曰：「官於大夫，既外於公，而反為之服，禮與？」孔子曰：「管仲遇盜，取二人焉，上之為臣，曰：『所以遊辟者，可人也。』公許。管仲卒，桓公使為之服。官於大夫者為之服，自管仲始也，有君命焉！」

子貢問居父母喪，孔子曰：「敬為上，哀次之，瘠為下，顏色稱情，戚容稱服。」曰：「請問居兄弟之喪？」孔子曰：「兄弟之喪，凡所當行，則存乎書筴矣。」

子貢問於孔子曰：「殷人既定而弔於壙，周人反哭而弔於家，如之何？」孔子曰：「反哭之弔也，喪之至也，反而亡矣，失之矣。於斯為甚，故弔之。死、人卒事也，殷以愨，吾從周。殷人既練之明日而祔于祖，周人既卒哭之明日而祔于祖。祔、祭神之始事也。周以戚，吾從殷。」

子貢問曰：「聞諸晏子，少連大連善居喪，其有異稱乎？」孔子曰：「父母之喪，三日不怠，三月不解，期悲哀，三年憂，東夷之子，達於禮者也。」

子游問曰：「諸侯之世子，喪慈母如母，禮與？」孔子曰：「非禮也。古者男子外有傅父，內有慈母，君命所使教子者也。何服之有？昔魯孝公少喪其母，其慈母良。及其死也，公弗忍，欲喪之，有司曰：『禮，國君慈母無服。今也君為之服，是逆古之禮而亂國法也。若終行之，則有司將書之，以示後世，無乃不可乎？』公曰：『古者天子喪慈母，練冠以燕居。』遂練冠以喪慈母。喪慈母如母，始則魯孝公之為也。」

孔子適衛，遇舊館人之喪，入而哭之哀。出，使子貢脫驂以贈之。子貢曰：「於所識之喪，不能有所贈。贈於舊館，不已多乎？」孔子曰：「吾向入哭之，遇一哀而出涕，吾惡夫涕而無以將之。小子行焉。」

子路問於孔子曰：「魯大夫練而杖，禮與？」孔子曰：「吾不知也。」子路出，謂子貢曰：「吾以為夫子無所不知，夫子亦徒有所不知也？」子貢曰：「子所問何哉？」子路言之。子貢曰：「止，吾將為子問之。」遂趨而進，曰：「練而杖，禮與？」孔子曰：「非禮也。」子貢出，謂子路曰：「子謂夫子而弗知之乎？夫子徒無所不知也。子問非也。禮，居是邦，則不非其大夫。」

叔孫武叔之母死，既小歛，舉尸者出戶。武孫從之，出戶，乃袒，投其冠而括髮。子路歎之。孔子曰：「是禮也。」子路問曰：「將小歛，則變服。今乃出戶，而夫子以為知禮，何也？」孔子曰：「汝問非也。君子不舉人以質事。」

齊晏桓子卒。平仲麤衰斬，苴絰帶，杖，以菅屨，食粥，居傍廬，寢苫枕草。其老曰：「非大夫喪父之禮也。」晏子曰：「唯卿大夫。」曾子以問孔子。孔子曰：「晏平仲可謂能遠害矣。不以己之是駮人之非，愻辭以避咎，義也夫！」

季平子卒，將以君之璵璠歛，贈以珠玉。孔子初為中都宰，聞之，歷級而救焉，曰：「送而以寶玉，是猶曝尸於中原也。其示民以姦利之端，而有害於死者，安用之？且孝子不順情以危親，忠臣不兆姦以陷君。」乃止。

孔子之弟子琴張，與宗友。衛齊豹見宗魯於公子孟縶，孟縶以為參乘焉。及齊豹將煞孟縶，告宗魯使行。宗魯曰：「吾由子而事之，今聞難而逃，是僭子也。子行事乎？吾將死以事周子，而歸死於公孟，可也。」齊氏用戈擊公孟，宗魯以背蔽之，斷肱，中公孟，宗魯皆死。琴張聞宗魯死，將往弔之，孔子曰：「齊豹之盜，孟縶之賊也。汝何弔焉？君不食姦，不受亂，不為利病於回，不以回事人，不蓋非義，不犯非禮。汝何弔焉？」琴張乃止。

郕人子蒲卒，哭之呼滅。子游曰：「若哭其野，孔子惡野哭者。」哭者聞之，遂改之。

公父文伯卒，其妻妾皆行哭失聲。敬姜戒之曰：「吾聞好外者，士死之；好內者，女死之。今吾子早夭，吾惡其以好內聞也。二三婦人之欲供先祀者，請無瘠色，無揮涕，無拊膺，無哀容，無加服，有降服，從禮而靜，是昭吾子也。」孔子聞之，曰：「女智無若婦，男智莫若夫。公文氏之婦，智矣。剖情損禮，欲以明其子為令德也。」

子路與子羔仕於衛，衛有蒯聵之難。孔子在魯，聞之，曰：「柴也其來，由也死矣。」既而衛使至，曰：「子路死焉。」夫子哭之於中庭。有人弔者，而夫子拜之。已哭，進使者而問故。使者曰：「醢之矣。」遂令左右皆覆醢，曰：「吾何忍食此！」

季桓子死，魯大夫朝服而弔。子游問於孔子曰：「禮乎？」夫子不答。他日，又問，夫子曰：「始死則矣羔裘玄冠者，易之而已，汝何疑焉？」

子睪問於孔子曰：「始死之設重也，何為？」孔子曰：「重，主道也。殷主綴重焉，周人徹重焉。」「請問喪朝？」子曰：「喪之朝也，順死者之孝心，故至於祖考廟而後行。殷朝而後殯於祖，周朝而後遂葬。」

孔子之守狗死。謂子貢曰：「路馬死則藏之以帷，狗則藏之以蓋。汝往埋之。吾聞弊帷不棄，為埋馬也；弊蓋不棄，為埋狗也。今吾貧無蓋，於其封也，與之席，無使其首陷於土焉。」

## 孔子家語·公西赤問篇第四十四

公西赤問於孔子曰：「大夫以罪免卒，其葬也，如之何？」孔子曰：「大夫廢其事，終身不仕，死則葬之以士禮。老而致事者，死則從其列。」

公儀仲子嫡子死，而立其弟。檀弓謂子服伯子曰：「何居？我未之前聞也。」子服伯子曰：「仲子亦猶行古人之道。昔者文王捨伯邑考而立武王，微子捨其孫腯立其弟衍。」子游以問諸孔子。子曰：「否。周制立孫。」

孔子之母既喪，將合葬焉。曰：「古者不祔葬，為不忍先死者之復見也。《詩》云：『死則同穴。』自周公已來，祔葬矣。故衛人之祔也，離之，有以閒焉。魯人之祔也，合之，美夫！吾從魯。」遂合葬於防。曰：「吾聞之，古者墓而不墳。今丘也，東西南北之人，不可以弗識也。吾見封之若堂者矣，又見若坊者矣，又見若覆夏屋者矣，又見若斧形者矣。吾從斧者焉。」於是封之崇四尺。孔子先反虞，門人後，雨甚至；墓崩，脩之。而孔子問焉，曰：「爾來何遲？」對曰：「防墓崩。」孔子不應。三云，孔子泫然而流涕，曰：「吾聞之，古不脩墓。」及二十五月而祥，五日而彈琴不成聲，十日過禫而成笙歌。

孔子有母之喪，既練，陽虎弔焉。私於孔子曰：「今季氏將大饗境內之士，子聞諸？」孔子曰：「丘弗聞也。若聞之，雖在衰絰，亦欲與往。」陽虎曰：「子謂不然乎？季氏饗士，不及子也。」陽虎出。曾參問曰：「語之何謂也？」孔子曰：「己則喪服，猶應其言，示所以不非也。」

顏回死，魯定公弔焉，使人訪於孔子。孔子對曰：「凡在封內，皆臣子也。禮：君弔其臣，升自東階，向尸而哭，其恩賜之施，不有笇也。」

原思言於曾子曰：「夏后氏之送葬也，用明器，示民無知也。殷人用祭器，示民有知也。周人兼而用之，示民疑也。」曾子曰：「其不然矣。夫以明器，鬼器也；祭器，人器也。古之人胡為而死其親也？」子游問於孔子，曰：「之死而致死乎？不仁，不可為也；之死而致生乎？不智，不可為也。凡為明器者，知喪道矣，備物而不可用也。是故竹不成用而瓦不成漆，琴瑟張而不平，笙竽備而不和，有鐘磬而無簨虡，其曰明器，神明之也。哀哉！死者而用生者之器，不殆於用殉也。」

子游問於孔子曰：「葬者塗車芻靈，自古有之。然今人或有偶，是無益於喪？」孔子曰：「為芻靈者善矣。為偶者不仁，不殆於用人乎？」

顏淵之喪既祥，顏路饋祥肉於孔子，孔子自出而受之。入，彈琴以散情，而後乃食之。

孔子嘗，奉薦而進，其親也愨，其行也趨趨以數。已祭，子貢問曰：「夫子之言祭也，濟濟漆漆焉。今夫子之祭，無濟濟漆漆，何也？」孔子曰：「濟濟漆漆者，容也，遠也；漆漆者，以自反。容以遠，若容以自反，夫何神明之及交？必如此，則何濟濟漆漆之有？反饋樂成，進則燕俎，序其禮樂，備其百官，於是君子致其濟濟漆漆焉。夫言豈一端而已哉？亦各有所當。」

子路為季氏宰。季氏祭，逮昏而奠，終日不足，繼以燭。雖有強力之容，肅敬之心，皆倦怠矣。有司跛倚以臨事，其為不敬也大矣。他日祭，子路與焉。室事交于戶，堂事當于階，質明而始行事，晏朝而徹。孔子聞之，曰：「孰為由也而不知禮？」

衛莊公之反國，改舊制，變宗廟，易朝市。高子皋問於孔子曰：「周禮繹祭於祊，祊在廟門之西，前朝而後市。今衛君欲其事事一更之，如之何？」孔子曰：「繹之於庫門內，祊之於東市，朝於西方，失之矣。」

季桓子將祭，齊三日，而二日鐘鼓之音不絕。冉有問於孔子。子曰：「孝子之祭也，散齋七日，慎思其事，三日致齋而一用之，猶恐其不敬也，而二日伐鼓何居焉？」

公父文伯之母，季康子之從祖母。康子往焉，側門而與之言，皆不踰閥。文伯祭其祖悼子，康子與焉，進俎而不受，徹俎而不與燕。宗老不具則不繹；繹不盡飫則退。孔子聞之，曰：「男女之別，禮之大經。公父氏之婦，動中德趣，度於禮矣。」

季康子朝服以縞，曾子問於孔子曰：「禮乎？」孔子曰：「諸侯皮弁以告朔，然後服之以視朝，若此禮者也。」

〔全文完〕
 
 
