#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#當前文本的更新日期為: 2021/02/06

## 笠翁對韻〔清〕李渔 著

○ 上平一東

天對地，雨對風，大陸對長空。山花對海樹，赤日對蒼穹。
雷隱隱，霧濛濛，日下對天中。風高秋月白，雨霽晚霞紅。
牛女二星河左右，參商兩曜斗西東。十月塞邊，颯颯寒霜驚戍旅；三冬江上，漫漫朔雪冷漁翁。

河對漢，綠對紅，雨伯對雷公。煙樓對雪洞，月殿對天宮。
雲靉靆，日曈曚，蠟屐對漁篷。過天星似箭，吐魄月如弓。
驛旅客逢梅子雨，池亭人挹藕花風。茅店村前，皓月墜林雞唱韻；板橋路上，青霜鎖道馬行蹤。

山對海，華對嵩，四岳對三公。宮花對禁柳，塞雁對江龍。
清暑殿，廣寒宮，拾翠對題紅。莊周夢化蝶，呂望兆飛熊。
北牖當風停夏扇，南簾曝日省冬烘。鶴舞樓頭，玉笛弄殘仙子月；鳳翔臺上，紫簫吹斷美人風。

○ 上平二冬

晨對午，夏對冬，下餉對高舂。青春對白晝，古柏對蒼松。
垂釣客，荷鋤翁，仙鶴對神龍。鳳冠珠閃爍，螭帶玉玲瓏。
三元及第才千頃，一品當朝祿萬鍾。花萼樓間，仙李盤根調國脈；沉香亭畔，嬌楊恃寵起邊風。

清對淡，薄對濃，暮鼓對晨鐘。山花對石菊，煙鎖對雲封。
金菡萏，玉芙蓉，綠綺對青鋒。早湯先宿酒，晚食繼朝饔。
唐庫金錢能化蝶，延津寶劍會成龍。巫峽浪傳，雲雨荒唐神女廟；岱宗遙望，兒孫羅列丈人峰。

繁對簡，疊對重，意懶對心慵。仙翁對釋伴，道範對儒宗。
花灼灼，草茸茸，浪蝶對狂蜂。數竿君子竹，五樹大夫松。
高皇滅項憑三傑，虞帝承堯殛四凶。內苑佳人，滿地風光愁不盡；邊關過客，連天煙草憾無窮。

○ 上平三江

奇對偶，隻對雙，大海對長江。金盤對玉盞，寶燭對銀釭。
朱漆檻，碧紗窗，舞調對歌腔。漢興推馬武，誅夏著龍逄。
四收列國群王伏，三築高城眾敵降。跨鳳登臺，瀟灑仙姬秦弄玉；斬蛇當道，英雄天子漢劉邦。

顏對貌，像對龐，步輦對徒杠。停針對擱竺，意懶對心降。
燈閃閃，月幢幢，攬轡對飛艭。柳堤馳駿馬，花院吠村尨。
酒量微灑瓊杳頰，香塵沒印玉蓮雙。詩寫丹楓，韓文幽懷流節水；淚彈斑竹，舜妃遺憾積湡江。

○ 上平四支

泉對石，幹對枝，吹竹對彈絲。山亭對水榭，鸚鵡對鸕鶿。
五色筆，十香詞，潑墨對傳卮。神奇韓幹畫，雄渾李陵詩。
幾處花街新奪錦，有人香徑淡凝脂。萬里烽煙，戰士邊頭爭保塞；一天膏雨，農夫村外盡乘時。

葅對醢，賦對詩，點漆對描脂。璠簪對珠履，劍客對琴師。
沽酒價，買山資，國色對仙姿。晚霞明似錦，春雨細如絲。
柳絆長堤千萬樹，花橫野寺兩三枝。紫蓋黃旗，天象預占江左地；青袍白馬，童謠終應壽陽兒。

箴對贊，缶對卮，螢炤對蠶絲。輕裾對長袖，瑞草對靈芝。
流涕策，斷腸詩，喉舌對腰肢。雲中熊虎將，天上鳳凰兒。
禹廟千年垂橘柚，堯階三尺覆茅茨。湘竹含煙，腰下輕紗籠玳瑁；海棠經雨，臉邊青淚濕胭脂。

爭對讓，望對思，野葛對山梔。仙風對道骨，天造對人為。
鱄諸劍，博浪椎，經緯對干支。位尊民物主，德重帝王師。
望切不妨人去遠，心忙無奈馬行遲。金屋閉來，賦乞茂林題柱筆；玉樓成後，記須昌谷負囊詞。

○ 上平五微

賢對聖，是對非，覺奧對參微。魚書對雁字，草舍對柴扉。
雞曉唱，雉朝飛，紅瘦對綠肥。舉杯邀月飲，騎馬踏花歸。
黃蓋能成赤壁捷，陳平善解白登危。太白書堂，瀑泉垂地三千丈；孔明祀廟，老柏參天四十圍。

戈對甲，幄對幃，蕩蕩對巍巍。嚴灘對邵圃，靖菊對夷薇。
占鴻漸，采鳳飛，虎榜對龍旂。心中羅錦繡，口內吐珠璣。
寬宏豁達高皇量，叱吒喑啞霸王威。滅項興劉，狡兔盡時走狗死；連吳拒魏，貔貅屯處臥龍歸。

衰對盛，密對稀，祭服對朝衣。雞窗對雁塔，秋榜對春闈。
烏衣巷，燕子磯，久別對初歸。天姿真窈窕，聖德實光輝。
蟠桃紫闕來金母，嶺荔紅塵進玉妃。霸王軍營，亞父丹心撞玉斗；長安酒市，洞仙狂興換銀龜。

○ 上平六魚

羹對飯，柳對榆，短袖對長裾。雞冠對鳳尾，芍藥對芙蕖。
周有若，漢相如，玉屋對匡廬。月明山寺遠，風細水亭虛。
壯士腰間三尺劍，男兒腹內五車書。疏影暗香，和靖孤山梅蕊放；輕陰清晝，淵明舊宅柳條舒。

吾對汝，爾對余，選授對陞除。書箱對藥櫃，耒耜對耰鋤。
參雖魯，回不愚，閥閱對閻閭。諸侯千乘國，命婦七香車。
穿雲採藥聞仙子，踏雪尋梅策蹇驢。玉兔金烏，二氣精靈為日月；洛龜河馬，五行生克在圖書。

欹對正，密對疏，囊橐對苞苴。羅浮對壺嶠，水曲對山紆。
驂鶴駕，待鸞輿，桀溺對長沮。搏虎卞莊子，當熊馮婕妤。
南陽高士吟梁父，西蜀才人賦子虛。三徑風光，白石黃花供杖履；五湖煙景，青山綠水在樵漁。

○ 上平七虞

紅對白，有對無，布穀對提壺。毛椎對羽扇，天闕對皇都。
謝蝴蝶，鄭鷓鴣，蹈海對歸湖。花肥春雨潤，竹瘦晚風疏。
麥飯豆麋終創漢，蓴羹臚膾竟歸吳。琴調輕彈，楊柳月中潛去聽；酒旗斜掛，杏花村裏共來沽。

羅對綺，茗對蔬，柏秀對松枯。中元對上巳，返璧對還珠。
雲夢澤，洞庭湖，玉燭對水壺。蒼頭犀角帶，綠鬢象牙梳。
松陰白鶴聲相應，鏡裏青鸞影不孤。竹戶半開，對牖不知人在否；柴門深閉，停車還有客來無。

賓對主，婢對奴，寶鴨對金鳧。升堂對入室，鼓瑟對投壺。
硯合璧，頌聯珠，提饔對當壚。仰高紅日盡，望遠白雲孤。
歆向秘書窺二酉，機雲芳譽動三吳。祖餞三杯，老去常斟花下酒；荒田五畝，歸來獨荷月中鋤。

君對父，魏對吳，北岳對西湖。菜蔬對茶淡，苣藤對菖蒲。
梅花數，竹葉符，廷議對山呼。兩都班固賦，八陣孔明圖。
田慶紫荊堂下茂，王裒青柏墓前枯。出塞中郎，羝有乳時歸漢室；質秦太子，馬生角日返燕都。

○ 上平八齊

鸞對鳳，犬對雞，塞北對關西。長生對益智，老幼對旄倪。
頒竹策，剪桐圭，剝棗對蒸梨。綿腰如弱柳，嫩手似柔荑。
狡兔猶穿三穴隱，鷦鵲權借一枝棲。角里先生，策杖垂紳扶少主；于陵仲子，辟纑織履賴賢妻。

鳴對吠，泛對棲，燕語對鶯啼。珊瑚對瑪瑙，琥珀對玻璃。
絳縣老，伯州犁，測蠡對燃犀。榆槐堪作蔭，桃李自成蹊。
投巫救女西門豹，賃浣逢妻百里奚。闕里門牆，陋巷規模原不陋；隋堤基址，迷樓蹤跡亦全迷。

越對趙，楚對齊，柳岸對桃溪。紗窗對繡戶，畫閣對香閨。
修月斧，上天梯，蝃蝀對虹霓。行樂遊春圃，工諛病夏畦。
李廣不封空射虎，魏明得立為存麑。按轡徐行，細柳功成勞王敬；聞聲稍臥，臨涇名震止兒啼。

○ 上平九佳

門對戶，陌對街，枝葉對根荄。鬥雞對揮麈，鳳髻對鸞釵。
登楚岫，渡秦淮，子犯對夫差。石鼎龍頭縮，銀箏雁翅排。
百年詩禮延餘慶，萬里風雲入壯懷。能辨明倫，死矣野哉悲季路；不由徑襪，生乎愚也有高柴。

冠對履，襪對鞋，海角對天涯。雞人對虎旅，六市對三街。
陳俎豆，戲堆埋，皎皎對皚皚。賢相聚東閣，良朋集小齋。
夢裏山川書越絕，枕邊風月記齊諧。三徑蕭疏，彭澤高鳳怡五柳；六朝華貴，琅琊佳氣種三槐。

勤對儉，巧對乖，水榭對山齋。冰桃對雪藕，漏箭對更牌。
寒翠袖，貴金釵，慷慨對詼諧。竹徑風聲籟，花溪月影篩。
攜囊佳韻隨時貯，荷鋤沉酣到處埋。江海孤蹤，雪浪風濤驚旅夢；鄉關萬里，煙巒雲樹切歸懷。

杞對梓，檜對楷，水泊對山崖。舞裙對歌袖，玉陛對瑤階。
風入袂，月盈懷，虎兕對狼豺。馬融堂上帳，羊侃水中齋。
北面黌宮宜拾芥，東巡岱畤定潘柴。錦纜春江，橫笛洞簫通碧落；華燈夜月，遺簪墮翠遍香街。

○ 上平十灰

春對夏，喜對哀，大手對長才。風清對月朗，地闊對天開。
遊閬苑，醉蓬萊，七政對三台。青龍壺老杖，白燕玉人釵。
香風十里望仙閣，明月一天思子臺。玉橘冰桃，王母幾因求道降；蓮舟藜杖，真人原為讀書來。

朝對暮，去對來，庶矣對康哉。馬肝對雞肋，杏眼對桃腮。
佳興適，好懷開，朔雪對春雷。雲移鳷鵲觀，日晒鳳凰臺。
河邊淑氣迎芳草，林下輕風待落梅。柳媚花明，燕語鶯聲渾是笑；松號柏舞，猿啼鶴唳總成哀。

忠對信，博對該，忖度對疑猜。香消對燭暗，鵲喜對蛩哀。
金花報，玉鏡臺，倒斝對銜杯。巖巔橫老樹，石磴覆蒼苔。
雪滿山中高士臥，月明林下美人來。綠柳沿堤，皆因蘇子來時種；碧桃滿觀，盡是劉郎去後栽。

○ 上平十一真

蓮對菊，鳳對麟，濁富對清貧。漁莊對佛舍，松蓋對花茵。
蘿月叟，葛天民，國寶對家珍。草迎金埒馬，花醉玉樓人。
巢燕三春嘗喚友，塞鴻八月始來賓。古往今來，誰見泰山曾作礪；天長地久，人傳滄海幾揚塵。

兄對弟，吏對民，父子對君臣。勾丁對甫甲，赴卯對同寅。
折桂客，簪花人，四皓對三仁。王喬雲外鳥，郭泰雨中巾。
人交好友求三益，士有賢妻備五倫。文教南宣，武帝平蠻開百越；義旗西指，韓侯扶漢捲三秦。

申對午，侃對誾，阿魏對茵陳。楚蘭對湘芷，碧柳對青筠。
花馥馥，葉蓁蓁，粉頸對朱唇。曹公奸似鬼，堯帝智如神。
南阮才郎差北富，東鄰醜女效西顰。色豔北堂，草號忘憂憂甚事；香濃南國，花名含笑笑何人。

○ 上平十二文

憂對喜，戚對欣，二典對三墳。佛經對仙語，夏耨對春耘。
烹早韭，剪春芹，暮雨對朝雲。竹間斜白接，花下醉紅裙。
掌握靈符五岳籙，腰懸寶劍七星紋。金鎖未開，上相趨聽宮漏永；珠簾半捲，群僚仰對御爐薰。

詞對賦，懶對勤，類聚對群分。鸞簫對鳳笛，帶草對香芸。
燕許筆，韓柳文，舊話對新聞。赫赫周南仲，翮翮晉右軍。
六國說成蘇子貴，兩京收復郭公勳。漢闕陳書，侃侃忠言推賈誼；唐廷對策，巖巖直諫有劉蕡。

言對笑，績對勛，鹿豕對羊羵。星冠對月扇，把袂對書裙。
湯事葛，說興殷，蘿月對松雲。西池青鳥使，北塞黑鴉軍。
文武成康為一代，魏吳蜀漢定三分。桂苑秋宵，明月三杯邀曲客；松亭夏日，薰風一曲奏桐君。

○ 上平十三元

卑對長，季對昆，永巷對長門。山亭對水閣，旅舍對軍屯。
楊子渡，謝公墩，德重對年尊。承乾對出震，疊坎對重坤。
志士報君思犬馬，仁王養老察雞豚。遠水平沙，有客泛舟桃葉渡；斜風細雨，何人攜榼杏花村。

君對相，祖對孫，夕照對朝曛。蘭臺對桂殿，海島對山村。
碑墮淚，賦招魂，報怨對懷恩。陵埋金吐氣，田種玉生根。
相府珠簾垂白晝，邊城畫閣動黃昏。楓葉半山，秋去煙霞堪倚杖；梨花滿地，夜來風雨不開門。

○ 上平十四寒

家對國，治對安，地主對天官。坎男對離女，周誥對殷盤。
三三暖，九九寒，杜撰對包彈。古壁蛩聲匝，閑亭鶴影單。
燕出簾邊春寂寂，鶯聞枕上漏珊珊。池柳煙飄，日夕郎歸青鎖闥；砌花雨過，月明人倚玉欄杆。

肥對瘦，窄對寬，黃犬對青鸞。指環對腰帶，沉缽對投竿。
誅佞劍，進賢冠，畫棟對雕欄。雙垂白玉筋，九轉紫金丹。
陝右棠高懷召伯，河南花滿憶潘安。陌上芳春，弱柳當風披彩線；池中清曉，碧荷承露捧珠盤。

行對臥，聽對看，鹿洞對魚灘。蛟騰對豹變，虎踞對龍蟠。
風凜凜，雪漫漫，手辣對心酸。鶯鶯對燕燕，小小對端端。
藍水遠從千澗落，玉山高并兩峰寒。至聖不凡，嬉戲六齡陳俎豆；老萊大孝，承歡七袞舞斑斕。

○ 上平十五刪

林對塢，嶺對巒，晝永對春閑。謀深對望重，任大對投艱。
裙裊裊，佩珊珊，守塞對當關。密雲千里合，新月一鉤彎。
叔寶君臣皆縱逸，重華父母是囂頑。名動帝畿，西蜀三蘇來日下；壯遊京洛，東吳二陸起雲間。

臨對仿，吝對慳，討逆對平蠻。忠肝對義膽，霧髮對雲鬟。
埋筆塚，爛柯山，月貌對天顏。龍潛終得躍，鳥倦亦知還。
隴樹飛來鸚鵡綠，池筠密處鷓鴣斑。秋露橫江，蘇子月明遊赤壁；凍雲迷嶺，韓公雪擁過藍關。

○ 下平一先

寒對暑，日對年，蹴踘對鞦韆。丹山對碧水，淡雨對覃煙。
歌宛轉，貌嬋娟，雪鼓對雲箋。荒蘆棲南雁，疏柳噪秋蟬。
洗耳尚逢高士笑，折腰肯受小兒憐。郭泰泛舟，折角半垂梅子雨；山濤騎馬，接籬倒看杏花天。

輕對重，肥對堅，碧玉對青錢。郊寒對島瘦，酒聖對詩仙。
依玉樹，步金蓮，鑿井對耕田。杜甫青宵立，邊韶白晝眠。
豪飲客吞波底月，酣遊人醉水中天。聞草青郊，幾行寶馬嘶金勒；看花紫陌，千里香車擁翠鈿。

吟對詠，授對傳，樂矣對凄然。風鵬對雪雁，董杏對周蓮。
春九十，歲三千，鐘鼓對管弦。入山逢宰相，無事即神仙。
霞映武陵桃淡淡，煙荒隋堤柳綿綿。七碗月圓，啜罷清風生腋下；三杯雲液，飲餘紅雨暈腮邊。

中對外，後對先，樹下對花前。玉柱對金屋，疊嶂對平川。
孫子策，祖生鞭，盛席對華筵。解醉知茶力，消愁識酒權。
絲剪芰荷開東沼，錦妝鳧雁泛溫泉。帝女銜石，海中遺魄為精衛；蜀王叫月，枝上遊魂化杜鵑。

○ 下平二蕭

琴對管，斧對瓢，水怪對花妖。秋聲對春色，白縑對紅綃。
臣五代，事三朝，斗柄對弓腰。醉客歌金縷，佳人品玉簫。
風定落花閑不掃，霜餘殘葉濕難燒。千載興周，尚父一竿投渭水；百年霸越，錢王萬弩射江潮。

榮對悴，夕對朝，露地對雲霄。商彝對周鼎，殷鑊對虞韶。
樊素口，小蠻腰，六詔對三苗。朝天車奕奕，出塞馬蕭蕭。
公子幽蘭重泛舸，王孫芳草正聯鑣。潘岳高懷，曾向秋天吟蟋蟀；王維清興，嘗于雪夜畫芭蕉。

耕對讀，牧對樵，琥珀對瓊瑤。兔毫對鴻爪，桂楫對蘭橈。
魚潛藻，鹿藏蕉，水遠對山遙。湘靈能鼓瑟，贏女解吹簫。
雪點寒梅橫小院，風吹弱柳覆平橋。月牖通宵，絳臘罷時光不減；風簾當晝，雕盤停後篆難消。

○ 下平三肴

詩對禮，卦對爻，燕引對鶯調。晨鐘對暮鼓，野饌對山肴。
雉方乳，鵲始巢，猛虎對神獒。疏星浮荇葉，皓月上松梢。
為邦自古推瑚璉，從政于今愧斗筲。管鮑相知，能交忘形膠漆友；藺廉有隙，終對刎頸死生交。

歌對舞，笑對嘲，耳語對神交。焉鳥對亥豕，獺髓對鸞膠。
宜久敬，莫輕拋，一氣對同胞。祭遵甘布被，張祿念綈袍。
花徑風來逢客訪，柴扉月到有僧敲。夜雨中園，一顆不雕王子奈；秋風江上，三重曾捲杜公茅。

衙對舍，廩對庖，玉磬對金鐃。竹林對梅嶺，起鳳對騰蛟。
鮫綃帳，獸錦袍，露果對風梢。揚州輸橘柚，荊土貢菁茅。
斷蛇埋地稱孫叔，渡蟻作橋識宋郊。好夢難成，蛩響階前偏唧唧；良朋遠到，雞聲窗外正嘐嘐。

○ 下平四豪

茭對茨，荻對蒿，山鹿對江螯。鶯簧對蝶板，麥浪對桃濤。
騏驥足，鳳凰毛，美譽對嘉褒。文人窺蠹簡，學士書兔毫。
馬援南征栽薏苡，張騫西使進葡萄。辯口懸河，萬語千言常亹亹；詞源倒峽，連篇累牘自滔滔。

梅對杏，李對桃，棫樸對旌旄。酒仙對詩史，德澤對恩膏。
懸一榻，夢三刀，拙逸對貴勞。玉堂花燭繞，金殿月輪高。
孤山看鶴盤雲下，蜀道聞猿向月號。萬事從人，有花有酒應自樂；百年皆客，一丘一壑盡吾豪。

臺對省，署對曹，分袂對同胞。鳴琴對擊劍，返轍對回艚。
良借箸，操提刀，香茗對醇醪。滴泉歸海大，簣土積山高。
石室客來煎雀舌，畫堂賓至飲羊羔。被謫賈生，湘水凄涼吟服鳥；遭讒屈子，江潭憔悴著離騷。

○ 下平五歌

微對巨，少對多，直幹對平柯。蜂媒對蝶使，雨笠對煙蓑。
眉淡掃，面微酡，妙舞對清歌。輕衫裁夏葛，薄袂剪春羅。
將相兼行唐李靖，霸王雜用漢蕭何。月本陰精，豈有羿妻曾竊藥；星為夜宿，浪傳織女漫投梭。

慈對善，虐對苛，縹緲對婆娑。長楊對細柳，嫩蕊對寒莎。
追風馬，挽日戈，玉液對金波。紫詔銜丹鳳，黃庭換白鵝。
畫閣江城梅作調，蘭舟野渡竹為歌。門外雪飛，錯認空中飄柳絮；巖邊瀑響，誤疑天半落銀河。

松對竹，荇對荷，薜荔對藤蘿。梯雲對步月，樵唱對漁歌。
升鼎雉，聽經鵝，北海對東坡。吳郎哀廢宅，邵子樂行窩。
麗水良金皆待冶，崑山美玉總須磨。雨過皇州，琉璃色燦華清瓦；風來帝苑，荷芰香飄太液波。

籠對檻，巢對窩，及第對登科。冰清對玉潤，地利對人和。
韓擒虎，榮駕鵝，青女對素娥。破頭朱泚笏，折齒謝鯤梭。
留客酒杯應恨少，動人詩句不須多。綠野凝煙，但聽村前雙牧笛；滄江積雪，惟看灘上一漁蓑。

○ 下平六麻

清對濁，美對嘉，鄙吝對矜誇。花鬚對柳葉，屋角對檐牙。
志和宅，博望槎，秋實對春華。乾爐烹白雪，坤鼎煉丹砂。
深宵望冷沙場月，邊塞聽殘野戍笳。滿院松風，鐘聲隱隱為僧舍；半窗花月，錫影依依是道家。

雷對電，霧對霞，蟻陣對蜂衙。寄梅對懷橘，釀酒對烹茶。
宜男草，益母花，楊柳對蒹葭。班姬辭帝輦，蔡琰泣胡笳。
舞榭歌樓千萬尺，竹籬茅舍兩三家。珊枕半床，月明時夢飛塞外；銀箏一奏，花落處人在天涯。

圓對缺，正對斜，笑語對咨嗟。沈腰對潘鬢，孟筍對盧茶。
百舌鳥，兩頭蛇，帝里對仙家。堯仁敷率士，舜德被流沙。
橋上授書曾納履，壁間題句已籠紗。遠塞迢迢，露磧風沙何可極；長沙渺渺，雪濤煙浪信無涯。

疏對密，樸對華，義鶻對慈鴉。鶴群對雁陣，白苧對黃麻。
讀三到，吟八叉，肅靜對喧嘩。圍棋兼把釣，沉李并浮瓜。
羽客片時能煮石，狐禪千劫似蒸沙。黨尉粗豪，金帳籠香斟美酒；陶生清逸，銀鐺融雪啜團茶。

○ 下平七陽

臺對閣，沼對塘，朝雨對夕陽。遊人對隱士，謝女對秋娘。
三寸舌，九回腸，玉液對瓊漿。秦皇照膽鏡，徐兆返魂香。
青萍夜嘯芙蓉匣，黃卷時攤薜荔床。元亨利貞，天地一機成化育；仁義禮智，聖賢千古立綱常。

紅對白，綠對黃，晝永對更長。龍飛對鳳舞，錦纜對牙檣。
雲弁使，雪衣娘，故國對他鄉。雄文能徙鱷，絕曲為求凰。
九日高峰驚落帽，暮春曲水喜流觴。僧占名山，雲繞茂林藏古殿；客棲勝地，風飄落葉響空廊。

衰對壯，弱對強，豔飾對新妝。御龍對司馬，破竹對穿楊。
讀班馬，識求羊，水色對山光。仙棋藏綠橘，客枕夢黃粱。
池草入詩因有夢，海棠帶恨為無香。風起畫堂，簾箔影翻青荇沼；月斜金井，轆轤聲度碧桐牆。

臣對子，帝對王，日月對風霜。烏臺對紫府，雪牖對雲房。
香山社，晝錦堂，蔀屋對巖廊。芬椒塗內壁，文杏飾高梁。
貧女幸分東壁影，幽火高臥北窗涼。繡閣探春，麗日半籠青鏡色；水亭醉夏，熏風常透碧筒香。

○ 下平八庚

形對貌，色對聲，夏邑對周京。江雲對澗樹，玉罄對銀箏。
人老老，我卿卿，曉燕對春鶯。玄霜舂玉杵，白露貯金莖。
賈客君山秋弄笛，仙人緱嶺夜吹笙。帝業獨興，盡道漢高能用將；父書空讀，誰言趙括善知兵。

功對業，性對情，月上對雲行。乘龍對附驥，閬苑對蓬瀛。
春秋筆，月旦評，東作對西成。隋珠光照乘，和璧價連城。
三箭三人唐將勇，一琴一鶴趙公清。漢帝求賢，詔訪嚴灘逢故舊；宋廷優老，年尊洛社重耆英。

昏對旦，晦對明，久雨對新晴。蓼灣對花港，竹友對梅兄。
黃石叟，丹丘生，犬吠對雞鳴。暮山雲外斷，新水月中平。
半榻清風宜午夢，一犁好雨趁春耕。王旦登庸，誤我十年遲作相；劉蕡不第，愧他多士早成名。

○ 下平九青

庚對甲，己對丁，魏闕對彤庭。梅妻對鶴子，珠箔對銀屏。
鴛浴沼，鷺飛汀，鴻雁對鶺鴒。人間壽者相，天上老人星。
八月好修攀桂斧，三春須繫護花鈴。江閣憑臨，一水淨連天際碧；石欄閑倚，群山秀向雨餘青。

危對亂，泰對寧，納陛對趨庭。金盤對玉箸，泛梗對浮萍。
群玉圃，眾芳亭，舊典對新型。騎牛閑讀史，牧豕自橫經。
秋首田中禾穎重，春餘園內菜花馨。旅次凄涼，塞月江風皆慘淡；筵前歡笑，燕歌趙舞獨娉婷。

○ 下平十蒸

蘋對蓼，芰對菱，雁弋對魚罾。齊紈對魯綺，蜀錦對吳綾。
星漸沒，日初升，九聘對三徵。蕭何曾作吏，賈島昔為僧。
賢人視履循規矩，大匠揮斤校準繩。野渡春風，人喜乘潮移酒舫；江天暮雨，客愁隔岸對漁燈。

談對吐，謂對稱，冉閔對顏曾。侯羸對伯嚭，祖逖對孫登。
拋白紵，宴紅綾，益友對良朋。爭名如逐鹿，謀利似趨蠅。
仁傑姨漸周不仕，王陵母識漢方興。句寫窮愁，浣花寄跡傳工部；詩吟變亂，凝碧傷心漢右丞。

○ 下平十一尤

榮對辱，喜對憂，繾綣對綢繆。吳娃對越女，野馬對沙鷗。
茶解渴，酒消愁，白眼對蒼頭。馬遷修史記，孔子作春秋。
莘野耕夫閑舉耜，渭濱漁父晚垂鉤。龍馬游河，羲帝因圖而畫卦；神龜出洛，禹王取法以明疇。

冠對履，舄對裘，院小對庭幽。畫牆對漆地，錯智對良籌。
孤嶂聳，大江流，芳澤對園丘。花潭來越唱，柳嶼起吳謳。
鶯懶燕忙三月雨，蛩摧蟬退一天秋。鍾子聽琴，荒徑入林山寂寂；謫仙捉月，洪濤接岸水悠悠。

魚對鳥，鵲對鳩，翠館對紅樓。七賢對三友，愛日對悲秋。
虎類狗，蟻如牛，列辟對諸侯。陳唱臨春樂，隋歌清夜遊。
空中事業麒麟閣，地下文章鸚鵡洲。曠野平原，獵士馬蹄輕似箭；斜風細雨，牧童牛背穩如舟。

○ 下平十二侵

歌對曲，嘯對吟，往古對來今。山頭對水面，遠浦對遙岑。
勤三上，惜寸陰，茂樹對平林。卞和三獻玉，楊震四知金。
青皇風暖催芳草，白帝城高急暮砧。繡虎雕龍，才子窗前揮彩筆；描鸞刺鳳，佳人簾下度金針。

登對眺，涉對臨，瑞雪對甘霖。主歡對民樂，交淺對言深。
恥三戰，樂七擒，顧曲對知音。大車行檻檻，駟馬聚駸駸。
紫電青虹騰劍氣，高山流水識琴心。屈子懷君，極浦吟風悲澤畔；王郎憶友，扁舟臥雪訪山陰。

○ 下平十三覃

宮對闕，座對龕，水北對天南。蜃樓對蟻郡，偉論對高談。
遴杞梓，樹梗楠，得一對函三。八寶珊瑚枕，雙珠玳瑁簪。
蕭王待士心惟赤，盧相欺君面獨藍。賈島詩狂，手擬敲門行處想；張顛草聖，頭能濡墨寫時酣。

聞對見，解對諳，三橘對雙柑。黃童對白叟，靜女對奇男。
秋七七，徑三三，海色對山嵐。鸞聲何噦噦，虎視正眈眈。
儀封疆吏知尼父，函谷關人識老聃。江相歸池，止水自盟真是止；吳公作宰，貪泉雖飲亦何貪。

○ 下平十四鹽

寬對猛，冷對淡，清直對尊嚴。雲頭對雨腳，鶴髮對龍髯。
風臺諫，肅唐簾，保泰對鳴謙。五湖歸范蠡，三徑隱陶潛。
一劍成功堪佩印，百錢滿掛便垂簾。濁酒停杯，容我半酣愁際飲；好花傍座，看他微笑悟時拈。

連對斷，減對添，淡泊對安恬。回頭對極目，水底對山尖。
腰裊裊，手纖纖，鳳卜對鸞占。開田多種粟，煮海盡成鹽。
居同九世張公藝，恩給千人范仲淹。簫弄鳳來，秦女有緣能跨羽；鼎成龍去，軒臣無計得攀髯。

人對己，愛對嫌，舉止對觀瞻。四知對三語，義正對辭嚴。
勤雪案，課風檐，漏箭對書箋。文繁歸獺祭，體豔別香奩。
昨夜題詩更一字，早春來燕捲重簾。詩以史名，愁裏悲歌懷杜甫；筆經人索，夢中顯晦老江淹。

○ 下平十五咸

栽對植，薙對芟，二伯對三監。朝臣對國老，職事對官銜。
鹿麌麌，兔毚毚，啟牘對開緘。綠楊鶯睍睆，紅杏燕呢喃。
半籬白酒娛陶令，一枕黃粱渡呂巖。九夏炎飆，長日風亭留客騎；三冬寒冽，漫天雪浪駐征帆。

梧對杞，柏對杉，夏鑊對韶咸。澗瀍對溱洧，鞏洛對崤函。
藏書洞，避詔巖，脫俗對超凡。賢人羞獻媚，正士嫉工讒。
霸越謀臣推少伯，佐唐藩將重渾瑊。鄴下狂生，羯鼓三撾羞錦襖；江州司馬，琵琶一曲濕青衫。

袍對笏，履對衫，匹馬對孤帆。琢磨對雕鏤，刻劃對鐫鑱。
星北拱，日西銜，卮漏對鼎鑱。江邊生桂若，海外樹都咸。
但得恢恢存利刃，何須咄咄達空函。彩鳳知音，樂典后夔須九奏；金人守口，聖如尼父亦三緘。

〔全文完〕
