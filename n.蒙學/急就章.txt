#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/16
#更新日期: 2021/02/17

## 急就章 〔漢〕史游 撰

○ 第一章

急就竒觚與眾異，羅列諸物名姓字。
分別部居不雜廁，用日約少誠快意。
勉力務之必有喜，請道其章。

宋延年，鄭子方。
衛益壽，史步昌。
周千秋，趙孺卿。
爰展世，高辟兵。
鄧萬歲，秦妙房。(一作「秦眇房」)
郝利親，馮漢彊。
戴護郡，景君明。
董奉德，桓賢良。
任逢時，侯仲郎。
由廣國，榮惠常。
烏承祿，令狐橫。
朱交便，孔何傷。
師猛虎，石敢當。
所不侵，龍未央。伊嬰齊，

○ 第三章

翟回慶。畢稚季，昭小兄。
柳堯舜，樂禹湯。
淳于登，費通光。
柘溫舒，路政陽。(一作「柘恩舒、路正陽」)
霍聖宮，顔文章。
筦財智，偏呂張。
魯賀憙，灌宜王。
程忠信，吳仲皇。
許終古，賈友倉。
陳元始，韓魏唐。

○ 第四章

液容調，柏杜楊。(一作「掖容調」)
曹富貴，尹李桑。(一作「李尹桑」)
蕭彭祖，屈宗談。
樊愛君，崔孝譲。
姚得賜，燕楚莊。
薛勝客，聶干將。
求男弟，過說長。
祝恭敬，審無妨。
龐賞贛，來士梁。(一作「斄士梁」)
成博好，范建羌。閻歡欣，

○ 第五章

寧可忘。苟貞夫，苗渉臧。(一作「茅渉臧」)
田細兒，謝內黃。
柴桂林，溫直衡。
奚驕叔，邴勝箱。
雍弘敞，劉若芳。
毛遺羽，馬牛羊。
尙次倩，丘則剛。
陰賓上，翠鴛鴦。
庶霸遂，萭段卿。
泠幼功，武初昌。

○ 第六章

褚回池，蘭偉房。
減罷軍，橋竇陽。
原輔輻，宣棄奴。
殷滿息，充申屠。
夏修俠，公孫都。
慈仁他，郭破胡。
虞尊偃，憲義渠。
蔡游威，左地餘。
譚平定，孟伯徐。
葛轗軻，敦倚蘇。耿潘扈，(一作「葛咸軻、敦錡蘇」)

○ 第七章

焦滅胡。晏奇能，邢麗奢。
邵守實，宰安期。
俠卻敵，代焉于。
司馬襃，尙自於。
陶熊羆，解莫如。
樂欣諧，童扶䟽。
痛無忌，向夷吾。
閎并訢，竺諌朝。
續増紀，遺失餘。
姓名訖，請言物。

○ 第八章

錦繡縵䋃離雲爵。
乘風縣鐘華洞樂。(一作「乘風縣鐘華𨽍樂」)
豹首落莫兔雙鶴。
春草雞翹鳧翁濯。
鬱金半見緗白䋤。
縹綟綠紈皁紫硟。
烝栗絹紺縉紅繎。
青綺綾縠靡潤鮮。(一作「青綺羅縠靡潤鮮」)
綈絡縑練素帛蟬。

○ 第九章

絳緹絓紬絲絮綿。(一作「絳緹䌤紬絲絮綿」)
㠲敝囊橐不直錢。
服瑣緰㠿與繒連。
貰貸賣買販肆便。
資貨市贏匹幅全。
綌紵枲緼裹約纏。
綸組縌綬以高遷。
量丈尺寸斤兩銓。
取受付予相因縁。

○ 第十章

稻黍秫稷粟麻稉。
餅餌麥飯甘豆羹。
葵韭葱䪥蓼蘇薑。(一作「葵韭蔥蓼韰蘇薑」)
蕪荑鹽豉醯酢醤。(一作「蕪夷鹽豉醯醬漿」)
芸蒜薺芥茱萸香。
老菁蘘荷冬日藏。
棃柿柰桃待露霜。
棗杏瓜棣饊飴餳。
園菜果蓏助米糧。

○ 第十一章

甘麮殊美奏諸君。
袍襦表裏曲領帬。
襜褕袷複褶袴褌。
襌衣蔽膝布無繜。
鍼縷補縫綻紩縁。
履舄鞜裒䋐緞紃。
靸鞮卬角褐韤巾。
裳韋不借為牧人。
完堅耐事踰比倫。

○ 第十二章

屐屩𦂌麤羸寠貧。
旃裘𩌈𩍜蠻夷民。
去俗歸義來附親。
譯導贊拜稱妾臣。
戎伯緫閱什伍鄰。(一作「戎貊摠閱什伍陳」)
稟食縣官帶金銀。
鐵鈇鑽錐釜鍑鍪。
鍜鑄鉛錫鐙錠鐎。
鈐𨬍鉤銍斧鑿鉏。

○ 第十三章

銅鍾鼎鋞鋗鉇銚。(一作「銅鍾鼎鈃鋗匜銚」)
釭鐧鍵鉆冶錮鐈。
竹器簦笠簟籧篨。
𥫱篅箯筥䉛箅篝。
簁箄箕帚筐篋簍。
橢盂槃案杯閜椀。
蠡斗參升半巵觛。
槫榼椑榹匕箸籫。
甀缶盆盎甕罃壺。

○ 第十四章

甑瓽甂甌𤬪甖盧。
纍繘繩索絞紡纑。
簡札檢署槧牘家。
板柞所産谷口斜。(一作「板柞所産谷口茶」)
水蟲科斗䵷蝦蟇。
鯉鮒䲒鱓鮐鮑鰕。
妻婦聘嫁齎媵僮。
奴婢私隸枕牀杠。
蒲蒻藺席帳帷幢。

○ 第十五章

承塵戶㡘絛繢緫。
鏡籢疏比各異工。
蕡薰脂粉膏澤筩。
沐浴揃搣寡合同。
襐飾刻畫無等雙。
係臂琅玕虎魄龍。
璧碧珠璣玫瑰甕。
玉玦環佩靡從容。(一作「玉瑉環佩靡從容」)
射鬾辟邪除群凶。

○ 第十六章

竽瑟空侯琴筑筝。(或作「竽瑟空侯琴筑錚」)
鐘磬鞀簫鼙鼓鳴。
五音雜會歌謳聲。
倡優俳笑觀倚庭。
侍酒行解宿昔酲。
廚宰切割給使令。
薪炭萑葦炊孰生。
膹膾炙胾各有形。
酸鹹酢淡辨濁淸。

○ 第十七章

肌䐞脯腊魚臭腥。
酤酒醸醪稽檠程。
棊局博戯相易輕。
冠幘簪黃結髮紐。
頭頟頗䪼眉目耳。(一作「頭頟頞准麋目耳」)
鼻口脣舌齗牙齒。
頰頤頸項肩臂肘。
捲捥節爪拇指手。(一作「卷捥節搔母指手」)
胂腴胸脇喉咽髃。(一作「胂腴匈脇喉膺髃」)

○ 第十八章

腸胃腹肝肺心主。
脾腎五藏膍齊乳。
尻髖脊膂腰背呂。
股腳膝臏脛為柱。
𨄔踝跟踵相近聚。
矛鋋鑲盾刃刀鉤。
鈒戟鈹鎔劒鐔鍭。
弓弩箭矢鎧兜鉾。
鐡錘檛杖梲柲杸。

○ 第十九章

輜軺轅軸輿輪𨎍。
輻轂輨轄輮䡻䡦。
軹軾軫軨轙軜衡。
蓋轑䡟輗軶縳棠。
轡勒鞅韅靽羈韁。
鞇𩊙靯𩍿鞍鑣鐊。
靳靷䩸䩞色焜煌。
革嗇髹漆油黑倉。
室宅廬舎樓殿堂。

○ 第二十章

門戶井竈廡囷京。
榱椽欂櫨瓦屋梁。
泥塗堊墍壁垣墻。
榦楨板栽度圜方。
墼壘廥廏庫東箱。
屛廁淸溷糞土壌。
碓磑扇隤舂簸揚。
頃町界畝畦埒封。
疆畔畷伯耒犂鋤。

○ 第二十一章

種樹收歛賦稅租。
攈穫秉把揷捌杷。
桐梓樅㮤楡椿樗。
槐檀荊棘葉枝扶。
騂騩騅駮驪騮驢。
騏駹馳騶怒步超。
牂羖羯羠䍮羝羭。
牂羖羯羠䍮羝羭
六畜蕃息豚豕豬。
豭豶狡犬野雞雛。

○ 第二十二章

犙㸬特犗羔犢駒。
雌雄牝牡相隨趨。
糟糠汁䔂藁莝蒭。
鳳爵鴻鵠雁鶩雉。
鷹鷂鴇鴰翳貂尾。
鳩鴿鶉鴳中網死。
䳒鵲鴟梟驚相視。
豹狐距虛豺犀兕。
貍兔飛鼯狼麋𪊨。

○ 第二十三章

麇麈麠麀皮給履。
寒氣泄注腹臚脹。
痂疕疥癘癡聾盲。
癰疽瘛瘲痿痹痮。
疝瘕顛疾狂失響。
瘧瘚瘀痛瘼溫病。
消渴歐逆欬懣譲。
癉熱瘻痔眵𬞱䀶。
篤癃瘽癈迎醫匠。

○ 第二十四章

灸刺和藥逐去邪。
黃芩伏苓礜茈胡。
牡蒙甘草菀藜蘆。
烏喙附子椒芫華。
半夏皁莢艾橐吾。
芎藭厚朴桂栝樓。
款東具母薑狼牙。
遠志續斷參土瓜。
亭歴桔梗龜骨枯。

○ 第二十五章

雷矢雚菌藎兔盧。
卜問譴祟父母恐。(一作「卜夢譴祟父母恐」)
祠祀社稷叢臘奉。(一作「祠祀社保菆獵奉」)
謁禓塞禱鬼神寵。(一作「行觴塞禱鬼神寵」)
棺槨槥櫝遣送踊。
喪弔悲哀面目腫。
哭泣祭醊墳墓冢。
諸物盡訖五官出。
宦學諷詩孝經論。

○ 第二十六章

春秋尙書律令文。
治禮掌故厎厲身。
智能通逹多見聞。
名顯絕殊異等倫。
抽擢推舉白黑分。
迹行上究為貴人。
丞相御史郎中君。
進近公卿傅僕勳。
前後常侍諸將軍。

○ 第二十七章

列侯封邑有土臣。
積學所致無鬼神。
馮翊京兆執治民。
廉絜平端撫順親。
姦邪並塞皆理訓。
變化迷惑別故新。
更卒歸誠自詣因。
司農少府國之淵。
遠取財物主平均。(一作「援衆錢榖主辨均」)

○ 第二十八章

皋陶造獄法律存。
誅罰詐偽劾罪人。
廷尉正監承古先。
總領煩亂決疑文。
鬭變殺傷捕伍鄰。
游徼亭長共雜診。
盜賊繫囚榜笞臀。
朋黨謀敗相引牽。
欺誣詰狀還反眞。

○ 第二十九章

坐生患害不足憐。
辭窮情得具獄堅。
籍受證驗記問年。
閭里鄉縣趣辟論。
鬼新白粲鉗釱髡。
不肯謹愼自令然。
輸屬詔作谿谷山。
箛篍起居課後先。
斬伐材木斫株根。

○ 第三十章

犯禍事危置對曹。
謾訑首匿愁勿聊。
縳束脫漏亡命流。
攻擊劫奪檻車膠。
嗇夫假佐扶致牢。
疻痏保辜謕呼嘷。
乏興猥遝詗讂求。
輙覺沒入檄報留。
受賕枉法忿怒仇。(一作「受賕枉冤忿怒仇」)

○ 第三十一章

䜛諛爭語相觝觸。
憂念緩急悍勇獨。
廼肯省察諷諌讀。
涇水注渭街術曲。(一作「江水涇渭街術曲」)
筆硏籌筭膏火燭。(一作「筆硏投筭膏火燭」)
賴赦救解貶秩祿。
邯鄲河間沛巴蜀。
潁川臨淮集課錄。
依溷汙染貪者辱。

○ 第三十二章

漢地廣大，無不容盛。
萬方來朝，臣妾使令。
邊境無事，中國安寕。
百姓承德，陰陽和平。
風雨時節，莫不滋榮。
災蝗不起，五榖孰成。
賢聖並進，博士先生。
長樂無極老復丁。

〔全文完〕

