#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/16
#更新日期: 2021/02/16

## 千家詩

## 五言絕句

○ 春曉 / 孟浩然

春眠不覺曉，處處聞啼鳥。
夜來風雨聲，花落知多少。

○ 訪袁拾遺不遇 / 孟浩然

洛陽訪才子，江嶺作流人。
聞說梅花早，何如此地春。

○ 送郭司倉 / 王昌齡

映門淮水綠，留騎主人心。
明月隨良掾，春潮夜夜深。

○ 洛陽道 / 儲光羲

大道直如髮，春日佳氣多。
五陵貴公子，雙雙鳴玉珂。(玉珂，馬絡頭上的裝飾物，多爲玉制。)

○ 獨坐敬亭山 / 李白

衆鳥高飛盡，孤雲獨去閒。
相看兩不厭，只有敬亭山。(敬亭山，在安徽省宣州市北，山上有敬亭，相傳爲南朝齊謝朓賦詩之所，山以此名。)

○ 登鸛鶴樓 / 王之渙

白日依山盡，黃河入海流。
欲窮千里目，更上一層樓。

○ 觀永樂公主入蕃 / 孫逖

邊地鶯花少，年來未覺新。
美人天上落，龍塞始應春。(龍塞，即龍城。泛指邊遠地區。)

○ 春怨 / 金昌緒

打起黃鶯兒，莫教枝上啼。
啼時驚妾夢，不得到遼西。

○ 左掖梨花 / 丘為

冷艷全欺雪，餘香乍入衣。
春風且莫定，吹向玉階飛。

○ 思君恩 / 令狐楚

小苑鶯歌歇，長門蝶舞多。
眼看春又去，翠輦不曾過。

○ 題袁氏別業 / 賀知章

主人不相識，偶坐為林泉。
莫謾愁沽酒，囊中自有錢。

○ 夜送趙縱 / 楊炯

趙氏連城璧，由來天下傳。
送君還舊府，明月滿前川。

○ 竹里館 / 王維

獨坐幽篁裏，彈琴復長嘯。
深林人不知，明月來相照。

○ 送朱大入秦 / 王維

遊人五陵去，寶劍值千金。
分手脫相贈，平生一片心。

○ 長干行 / 崔顥

君家何處住，妾住在橫塘。(一作「君家定何處」)
停船暫借問，或恐是同鄉。

○ 詠史 / 高適

尚有綈袍贈，應憐范叔寒。(范叔，戰國魏人范雎，字叔。《史記·范雎蔡澤列傳》：范雎布衣微行，至客館見須賈。須賈大驚，曰：「范叔固無恙乎?」又曰：「范叔一寒如此哉!」乃取一綈袍賜之。)
不知天下士，猶作布衣看。

○ 罷相作 / 李適之

避賢初罷相，樂聖且銜杯。
為問門前客，今朝幾個來。

○ 逢俠者 / 錢起

燕趙悲歌士，相逢劇孟家。
寸心言不盡，前路日將斜。

○ 江行望匡廬 / 錢起

咫尺愁風雨，匡廬不可登。(匡廬，指江西的廬山。相傳殷周之際有匡俗兄弟七人結廬於此，故稱。)
祇疑雲霧窟，猶有六朝僧。

○ 答李瀚 / 韋應物

林中觀易罷，溪上對鷗閒。
楚俗饒詞客，何人最往還。

○ 秋風引 / 劉禹錫

何處秋風至，蕭蕭送雁群。
朝來入庭樹，孤客最先聞。

○ 秋夜寄丘員外 / 韋應物

懷君屬秋夜，散步詠涼天。
山空松子落，幽人應未眠。

○ 秋日 / 耿湋

返照入閭巷，憂來誰共語。
古道少人行，秋風動禾黍。

○ 秋日湖上 / 薛瑩

落日五湖遊，煙波處處愁。
浮沉千古事，誰與問東流。

○ 宮中題 / 文宗皇帝

輦路生秋草，上林花滿枝。
憑高何限意，無復侍臣知。

○ 汾上驚秋 / 蘇頲

北風吹白雲，萬里渡河汾。
心緒逢搖落，秋聲不可聞。

○ 尋隱者不遇 / 賈島

松下問童子，言師採藥去。
只在此山中，雲深不知處。

○ 蜀道後期 / 張說

客心爭日月，來往預期程。
秋風不相待，先至洛陽城。

○ 靜夜思 / 李白

床前明月光，疑是地上霜。
舉頭望明月，低頭思故鄉。

○ 秋浦歌 / 李白

白髮三千丈，離愁似箇長。
不知明鏡裏，何處得秋霜。

○ 贈喬侍郎 / 陳子昂

漢廷榮巧宦，雲閣薄邊功。(巧宦，善於鉆營諂媚的官吏。)
可憐驄馬使，白首為誰雄。

○ 答五陵太守 / 王昌齡

仗劍行千里，微軀敢一言。
曾為大梁客，不負信陵恩。

○ 行軍九日思長安故園 / 岑參

強欲登高去，無人送酒來。
遙憐故園菊，應傍戰場開。

○ 婕妤怨 / 皇甫冉

花枝出建章，鳳管發昭陽。
借問承恩者，雙蛾幾許長。

○ 題竹林寺 / 朱放

歲月人間促，煙霞此地多。
殷勤竹林寺，更得幾回過。

○ 三閭廟 / 戴叔倫

沅湘流不盡，屈子怨何深。(沅湘，沅水和湘水的幷稱。戰國楚詩人屈原遭放逐后，曾長期流浪沅湘間。)
日暮秋風起，蕭蕭楓樹林。

○ 易水送別 / 駱賓王

此地別燕丹，壯士髮衝冠。
昔時人已沒，今日水猶寒。

○ 別盧秦卿 / 司空曙

知有前期在，難分此夜中。
無將故人酒，不及石尤風。

○ 答人 / 太上隱者

偶來松樹下，高枕石頭眠。
山中無曆日，寒盡不知年。

## 五言律詩

○ 幸蜀回至劍門 / 玄宗皇帝

劍閣橫雲峻，鑾輿出狩回。
翠屏千仞合，丹嶂五丁開。(五丁，傳說中的五位力士。)
灌木縈旗轉，仙雲拂馬來。
乘時方在德，嗟爾勒銘才。

○ 和晉陵陸承相 / 杜審言

獨有宦遊人，偏驚物候新。(宦遊，謂外出求官或作官。)
雲霞出海曙，梅柳渡江春。
淑氣催黃鳥，晴光轉綠蘋。
忽聞歌古調，歸思欲沾巾。

○ 蓬萊三殿侍宴奉敕詠終南山 / 杜審言

北斗掛城邊，南山倚殿前。
雲標金闕迥，樹杪玉堂懸。(樹杪miǎo，樹梢。)
半嶺通佳氣，中峰繞瑞煙。
小臣持獻壽，長此戴堯天。

○ 春夜別友人 / 陳子昂

銀燭吐清煙，金尊對綺筵。
離堂思琴瑟，別路繞山川。
明月隱高樹，長河沒曉天。
悠悠洛陽去，此會在何年。

○ 長甯公主東莊侍宴 / 李嶠

別業臨青甸，鳴鑾降紫霄。
長筵鵷鷺集，仙管鳳凰調。(鵷鷺yuān lù，鵷和鷺飛行有序，比喩班行有序的朝官。)
樹接南山近，煙含北渚遙。
承恩咸已醉，戀賞未還鑣。

○ 恩賜麗正殿書院賜宴應制得林字 / 張說

東壁圖書府，西園翰墨林。
誦詩聞國政，講易見天心。
位竊和羹重，恩叨醉酒深。(和羹，配以不同調味品而制成的羹湯，喩宰輔之職。)
載歌春興曲，情竭為知音。

○ 送友人 / 李白

青山橫北郭，白水遶東城。
此地一為別，孤蓬萬里征。
浮雲遊子意，落日故人情。
揮手自茲去，蕭蕭班馬鳴。(蕭蕭，象聲詞，多形容馬叫、風雨、流水、草木搖落、樂器之聲。班馬，離群之馬。)

○ 送友人入蜀 / 李白

見說蠶叢路，崎嶇不易行。(蠶叢，相傳爲蜀王的先祖，教人蠶桑，故借指蜀地。蠶叢路，指蜀道。)
山從人面起，雲傍馬頭生。
芳樹籠秦棧，春流遶蜀城。
升沈應已定，不必問君平。

○ 次北固山下 / 王灣

客路青山外，行舟綠水前。
潮平兩岸闊，風正一帆懸。
海日生殘夜，江春入舊年。
鄉書何處達，歸雁洛陽邊。

○ 蘇氏別業 / 祖詠

別業居幽處，到來生隱心。(別業，本宅外另建的園林住宅。)
南山當戶牖，澧水映園林。(灃lǐ，水名。)
竹覆經冬雪，庭昏未夕陰。
寥寥人境外，閒坐聽春禽。

○ 春宿左省 / 杜甫

花隱掖垣暮，啾啾棲鳥過。(掖垣yè yuán，指唐代的門下、中書兩省。因分別在禁中左右掖，故稱。左省，即門下省。)
星臨萬戶動，月傍九霄多。
不寢聽金鑰，因風想玉珂。
明朝有封事，數問夜如何。

○ 題玄武禪師屋壁 / 杜甫

何年顧虎頭，滿壁畫滄州。
赤日石林氣，青天江海流。
錫飛常近鶴，杯渡不驚鷗。(錫飛，即飛錫，謂僧人出行。杯渡，晉宋時僧人，不知姓名，傳說其常乘木杯渡水，故以杯渡爲名。)
似得廬山路，真隨惠遠遊。

○ 終南山 / 王維

太乙近天都，連山到海隅。
白雲迴望合，青靄入看無。
分野中峰變，陰晴衆壑殊。
欲投何處宿，隔水問樵夫。

○ 登總持閣 / 岑參

高閣逼諸天，登臨近日邊。
晴開萬井樹，愁看五陵煙。
檻外低秦嶺，窗中小渭川。
早知清淨理，常願奉金仙。

○ 寄左省杜拾遺 / 岑參

聯步趨丹陛，分曹限紫薇。
曉隨天仗入，暮惹御香歸。
白髮悲花落，青雲羨鳥飛。
聖朝無闕事，自覺諫書稀。

○ 登兗州城樓 / 杜甫

東郡趨庭日，南樓縱目初。
浮雲連海岱，平野入青徐。
孤嶂秦碑在，荒城魯殿餘。(魯殿，魯靈光殿，漢代著名宮殿名，在曲阜。)
從來多古意，臨眺獨躊躇。

○ 送杜少府之任蜀州 / 王勃

城闕輔三秦，風煙望五津。
與君離別意，同是宦遊人。
海內存知己，天涯若比鄰。
無為在歧路，兒女共沾巾。

○ 送崔融 / 杜審言

君王行出將，書記遠從征。
祖帳連河闕，軍麾動洛城。(祖帳，古代送人遠行，在郊外路旁爲餞別而設的帷帳。亦指送行的酒筵。)
旌旗朝朔氣，笳吹夜邊聲。(笳jiā，古管樂器，即胡笳，漢時流行於塞北和西域一帶。)
坐覺煙塵少，秋風古北平。

○ 扈從登封途中作 / 宋之問

帳殿鬱崔嵬，仙遊實壯哉。
曉雲連幕捲，夜火雜星回。
谷暗千旗出，山鳴萬乘來。
扈從良可賦，終乏掞天才。(掞yàn天，光芒照天，喻才華絕代。)

○ 題義公禪房 / 孟浩然

義公習禪寂，結宇依空林。
戶外一峰秀，階前衆壑深。
夕陽連雨足，空翠落庭陰。
看取蓮花淨，方知不染心。

○ 醉後贈張旭 / 高適

世上謾相識，此翁殊不然。
興來書自聖，醉後語尤顛。
白髮老閒事，青雲在目前。
床頭一壺酒，能更幾回眠。

○ 玉臺觀 / 高適

浩劫因王造，平臺訪古遊。
綵雲蕭史駐，文字魯恭留。(蕭史，相傳爲春秋秦穆公時人，善吹蕭，能致孔雀白鶴於庭。魯恭，漢景帝五子劉餘，人稱「魯恭王」。曾壞孔子舊宅以廣其宮，於壁中得古文《尚書》、《毛詩》、《孝經》等。)
宮闕通群帝，乾坤到十洲。
人傳有笙鶴，時過北山頭。

○ 觀李固言司馬題山水圖 / 杜甫

方丈渾連水，天台總映雲。
人間長見畫，老去恨空聞。
范蠡舟偏小，王喬鶴不群。(王喬，指王子喬。)
此生隨萬物，何處出塵氛。

○ 旅夜書懷 / 杜甫

細草微風岸，危檣獨夜舟。
星隨平野闊，月湧大江流。
名豈文章著，官因老病休。
飄飄何所似，天地一沙鷗。

○ 登岳陽樓 / 杜甫

昔聞洞庭水，今上岳陽樓。
吳楚東南坼，乾坤日夜浮。(坼chè，裂開，分裂。)
親朋無一字，老病有孤舟。
戎馬關山北，憑軒涕泗流。

○ 江南旅情 / 祖詠

楚山不可極，歸路但蕭條。
海色晴看雨，江聲夜聽潮。
劍留南斗近，書寄北風遙。
為報空潭橘，無媒寄洛橋。

○ 宿龍興寺 / 綦毋潛

香刹夜忘歸，松清古殿扉。
燈明方丈室，珠繫比丘衣。
白日傳心淨，青蓮喻法微。
天花落不盡，處處鳥銜飛。

○ 破山寺後禪院 常 建

清晨入古寺，初日照高林。
曲徑通幽處，禪房花木深。
山光悅鳥性，潭影空人心。
萬籟此俱寂，惟聞鐘磬音。

○ 題松汀驛 / 張佑

山色遠含空，蒼茫澤國東。
海明先見日，江白迥聞風。
鳥道高原去，人煙小徑通。
那知舊遺逸，不在五湖中。

○ 聖果寺 / 釋處默

路自中峰上，盤回出薜蘿。
到江吳地盡，隔岸越山多。
古木叢青靄，遙天浸白波。
下方城郭近，鐘磬雜笙歌。

○ 野望 / 王績

東皋薄暮望，徙倚欲何依。
樹樹皆秋色，山山惟落暉。
牧人驅犢返，獵馬帶禽歸。
相顧無相識，長歌懷采薇。

○ 送別崔著作東征 / 陳子昂

金天方肅殺，白露始專征。(金天，指秋天。)
王師非樂戰，之子慎佳兵。(《老子》：「夫佳兵者，不祥之器，物或惡之，故有道者不處。」後世以「佳兵」喻用兵、好戰。)
海氣侵南部，邊風掃北平。
莫賣盧龍塞，歸邀麟閣名。(盧龍塞，古邊塞名，在河北。)

○ 攜妓納涼晚際遇雨其一 / 杜甫

落日放船好，輕風生浪遲。
竹深留客處，荷淨納涼時。
公子調冰水，佳人雪藕絲。
片雲頭上黑，應是雨催詩。

○ 攜妓納涼晚際遇雨其二 / 杜 甫

雨來沾席上，風急打船頭。
越女紅裙濕，燕姬翠黛愁。
纜侵堤柳繫，幔卷浪花浮。
歸路翻蕭颯，陂塘五月秋。

○ 宿雲門寺閣 / 孫逖

香閣東山下，煙花象外幽。
懸燈千嶂夕，卷幔五湖秋。
畫壁餘鴻雁，紗窗宿斗牛。
更疑天路近，夢與白雲遊。

○ 秋登宣城謝朓北樓 / 李白

江城如畫裏，山曉望晴空。
兩水夾明鏡，雙橋落彩虹。
人煙寒橘柚，秋色老梧桐。
誰念北樓上，臨風懷謝公。

○ 臨洞庭 / 孟浩然

八月湖水平，涵虛混太清。
氣蒸雲夢澤，波撼岳陽城。
欲濟無舟楫，端居恥聖明。
坐觀垂釣者，徒有羨魚情。

○ 過香積寺 / 王維

不知香積寺，數里入雲峰。
古木無人徑，深山何處鐘。
泉聲咽危石，日色冷青松。
薄暮空潭曲，安禪制毒龍。

○ 送鄭侍御謫閩中 / 高適

謫去君無恨，閩中我舊過。
大都秋雁少，只是夜猿多。
東路雲山合，南天瘴癘和。
自當逢雨露，行矣慎風波。

○ 秦州雜詩 / 杜甫

鳳林戈未息，魚海路常難。
候火雲峰峻，懸軍幕井乾。
風連西極動，月過北庭寒。
故老思飛將，何時議築壇。

○ 禹廟 / 杜甫

禹廟空山裏，秋風落日斜。
荒庭垂橘柚，古屋畫龍蛇。
雲氣生虛壁，江聲走白沙。(雲氣生虛壁，又作「雲氣虛青壁」、「雲氣噓青壁」)
早知乘四載，疏鑿控三巴。

○ 望秦川 / 李頎

秦川朝望迥，日出正東峰。
遠近山河淨，逶迤城闕重。
秋聲萬戶竹，寒色五陵松。
有客歸歟歎，淒其霜露濃。

○ 同王徵君湘中有懷 / 張謂

八月洞庭秋，瀟湘水北流。
還家萬里夢，為客五更愁。
不用開書帙，偏宜上酒樓。
故人京洛滿，何日復同遊。

○ 渡揚子江 / 丁仙芝

桂楫中流望，空波兩岸明。
林開揚子驛，山出潤州城。
海盡邊陰靜，江寒朔吹生。
更聞楓葉下，淅瀝度秋聲。

○ 幽州夜歌 / 張說

涼風吹夜雨，蕭瑟動寒林。
正有高堂宴，能忘遲暮心。
軍中宜劍舞，塞上重笳音。
不作邊城將，誰知恩遇深。

## 七言絕句

○ 春日偶成 / 程顥

雲淡風輕近午天，傍花隨柳過前川。
時人不識余心樂，將謂偷閒學少年。

○ 春日 / 朱熹

勝日尋芳泗水濱，無邊光景一時新。
等閑識得東風面，萬紫千紅總是春。

○ 春宵 / 蘇軾

春宵一刻值千金，花有清香月有陰。
歌管樓臺聲細細，鞦韆院落夜沈沈。

○ 城東早春 / 楊巨源

詩家清景在新春，綠柳纔黃半未勻。
若待上林花似錦，出門俱是看花人。

○ 春夜 / 王安石

金爐香盡漏聲殘，翦翦輕風陣陣寒。
春色惱人眠不得，月移花影上欄干。

○ 初春小雨 / 韓愈

天街小雨潤如酥，草色遙看近卻無。
最是一年春好處，絕勝煙柳滿皇都。

○ 元日 / 王安石

爆竹聲中一歲除，春風送暖入屠蘇。(屠蘇，藥酒名。古代風俗，於農曆正月初一飲屠蘇酒。)
千門萬戶曈曈日，總把新桃換舊符。

○ 上元侍宴 / 蘇軾

淡月疏星遶建章，仙風吹下御爐香。
侍臣鵠立通明殿，一朵紅雲捧玉皇。(鵠立，像鵠一樣引頸而立，形容直立。)

○ 立春偶成 / 張栻

律回歲晚冰霜少，春到人間草木知。
便覺眼前生意滿，東風吹水綠參差。

○ 打毬圖 / 晁無咎

閶闔千門萬戶開，三郎沈醉打毬回。
九齡已老韓休死，無復明朝諫疏來。

○ 宮詞其一 / 林洪

金殿當頭紫閣重，仙人掌上玉芙蓉。
太平天子朝元日，五色雲車駕六龍。

○ 宮詞其二 / 林洪

殿上袞衣明日月，硯中旗影動龍蛇。
縱橫禮樂三千字，獨對丹墀日未斜。

○ 詠華清宮 / 王建

行盡江南數十程，曉風殘月入華清。
朝元閣上西風急，都入長楊作雨聲。

○ 清平調詞 / 李白

雲想衣裳花想容，春風拂檻露華濃。
若非群玉山頭見，會向瑤臺月下逢。

○ 題邸間壁 / 鄭谷

酴醿香夢怯春寒，翠掩重門燕子閒。
敲斷玉釵紅燭冷，計程應說到常山。

○ 絕句 / 杜甫

兩個黃鸝鳴翠柳，一行白鷺上青天。
窗含西嶺千秋雪，門泊東吳萬里船。

○ 海棠 / 蘇軾

東風嫋嫋泛崇光，香霧霏霏月轉廊。(一作「香霧空濛月轉廊」)
只恐夜深花睡去，故燒高燭照紅妝。

○ 清明 / 王禹偁

無花無酒過清明，興味蕭然似野僧。
昨日鄰家乞新火，曉窗分與讀書燈。

○ 清明 / 杜牧

清明時節雨紛紛，路上行人欲斷魂。
借問酒家何處有，牧童遙指杏花村。

○ 社日村居 / 張演

鵝湖山下稻粱肥，豚柵雞棲對掩扉。
桑柘影斜春社散，家家扶得醉人歸。

○ 寒食 / 韓愈

春城無處不飛花，寒食東風御柳斜。
日暮漢宮傳蠟燭，輕煙散入五侯家。

○ 江南春 / 杜牧

千里鶯啼綠映紅，水村山郭酒旗風。
南朝四百八十寺，多少樓臺煙雨中。

○ 上高侍郎 / 高蟾

天上碧桃和露種，日邊紅杏倚雲栽。
芙蓉生在秋江上，不向東風怨未開。

○ 絕句 / 僧誌安

古木陰中系短篷，杖藜扶我過橋東。
沾衣欲濕杏花雨，吹面不寒楊柳風。

○ 遊小園不值 / 葉適

應嫌屐齒印蒼苔，十扣柴扉九不開。
春色滿園關不住，一枝紅杏出牆來。

○ 客中行 / 李白

蘭陵美酒鬱金香，玉碗盛來琥珀光。
但使主人能醉客，不知何處是他鄉。

○ 題屏 / 劉季孫

呢喃燕子語梁間，底事來驚夢裏閒。(呢喃ní nán，小聲絮語，又用來形容燕鳴聲。)
說與旁人渾不解，杖藜攜酒看芝山。

○ 漫興 / 杜甫

腸斷春江欲盡頭，杖藜徐步立芳洲。
顛狂柳絮隨風舞，輕薄桃花逐水流。

○ 慶全庵桃花 / 謝枋得

尋得桃源好避秦，桃紅又是一年春。
花飛莫遣隨流水，怕有漁郎來問津。

○ 玄都觀桃花 / 劉禹錫

紫陌紅塵拂面來，無人不道看花回。
玄都觀裏桃千樹，盡是劉郎去後栽。

○ 再遊玄都觀 / 劉禹錫

百畝庭中半是苔，桃花淨盡菜花開。
種桃道士歸何處，前度劉郎今又來。

○ 滁州西澗 / 韋應物

獨憐幽草澗邊生，上有黃鸝深樹鳴。
春潮帶雨晚來急，野渡無人舟自橫。

○ 花影 / 蘇軾

重重疊疊上瑤臺，幾度呼童掃不開。
剛被太陽收拾去，卻教明月送將來。

○ 北山 / 王安石

北山輸綠漲橫陂，直塹回塘灔灔時。
細數落花因坐久，緩尋芳草得歸遲。

○ 湖上 / 徐元杰

花開紅樹亂鶯啼，草長平湖白鷺飛。
風物晴和人意好，夕陽簫鼓幾船歸。(一作「風日晴和人意好」)

○ 漫興 / 杜甫

糝徑楊花鋪白氈，點溪荷葉疊青錢。
筍根稚子無人見，沙上鳧雛傍母眠。

○ 春晴 / 王駕

雨前初見花間蕊，雨後全無葉底花。
蜂蝶紛紛過牆去，卻疑春色在鄰家。

○ 春暮 / 曹豳

門外無人問落花，綠陰冉冉遍天涯。
林鶯啼到無聲處，青草池塘獨聽蛙。

○ 落花 / 朱淑貞

連理枝頭花正開，妒花風雨便相摧。
願教青帝常為主，莫遣紛紛點翠苔。

○ 春暮遊小園 / 王淇

一從梅粉褪殘妝，塗抹新紅上海棠。
開到荼蘼花事了，絲絲天棘出莓牆。(荼蘼tú mí，植物名，薔薇科，夏初開黃白色重瓣花。)

○ 鶯梭 / 劉克莊

擲柳遷喬太有情，交交時作弄機聲。(遷喬，語出《詩·小雅·伐木》：「出自幽谷，遷於喬木。」謂鳥從低處遷往高處。)
洛陽三月花如錦，多少工夫織得成。

○ 暮春即事 / 葉李

雙雙瓦雀行書案，點點楊花入硯池。(瓦雀，麻雀的別名。)
閒坐小窗讀周易，不知春去幾多時。

○ 登山 / 李涉

終日昏昏醉夢間，忽聞春盡強登山。
因過竹院逢僧話，又得浮生半日閒。

○ 蠶婦吟 / 謝枋得

子規啼徹四更時，起視蠶稠怕葉稀。
不信樓頭楊柳月，玉人歌舞未曾歸。

○ 晚春 / 韓愈

草木知春不久歸，百般紅紫鬬芳菲。
楊花榆莢無才思，惟解漫天作雪飛。

○ 傷春 / 楊簡

準擬今春樂事濃，依然枉卻一東風。
年年不帶看花眼，不是愁中即病中。

○ 送春 / 王逢原

三月殘花落更開，小簷日日燕飛來。
子規夜半猶啼血，不信東風喚不回。

○ 三月晦日送春 賈 島

三月正當三十日，風光別我苦吟身。
共君今夜不須睡，未到曉鐘猶是春。(曉鐘，報曉的鐘聲。)

○ 客中初夏 / 司馬光

四月清和雨乍晴，南山當戶轉分明。
更無柳絮因風起，惟有葵花向日傾。

○ 有約 / 司馬光

黃梅時節家家雨，青草池塘處處蛙。
有約不來過夜半，閑敲棋子落燈花。

○ 初夏睡起 / 楊簡

梅子流酸濺齒牙，芭蕉分綠上窗紗。
日長睡起無情思，閑看兒童捉柳花。

○ 三衢道中 / 曾紆

梅子黃時日日晴，小溪泛盡卻山行。
綠陰不減來時路，添得黃鸝四五聲。

○ 即景 / 朱淑貞

竹搖清影罩幽窗，兩兩時禽噪夕陽。
謝卻海棠飛盡絮，困人天氣日初長。

○ 夏日 / 戴復古

乳鴨池塘水淺深，熟梅天氣半晴陰。
東園載酒西園醉，摘盡枇杷一樹金。

○ 晚樓閒坐 / 王安石

四顧山光接水光，憑欄十里芰荷香。
清風明月無人管，併作南來一味涼。

○ 山居夏日 / 高駢

綠樹陰濃夏日長，樓臺倒影入池塘。
水晶簾動微風起，滿架薔薇一院香。

○ 田家 / 範成大

晝出耘田夜績麻，村莊兒女各當家。
童孫未解供耕織，也傍桑陰學種瓜。

○ 村莊即事 / 範成大

綠遍山原白滿川，子規聲裏雨如煙。
鄉村四月閒人少，纔了蠶桑又插田。

○ 題榴花 / 朱熹

五月榴花照眼明，枝間時見子初成。
可憐此地無車馬，顛倒蒼苔落絳英。

○ 村晚 / 雷震

草滿池塘水滿陂，山銜落日浸寒漪。
牧童歸去橫牛背，短笛無腔信口吹。

○ 茅檐 / 王安石

茅檐常掃淨無苔，花木成蹊手自栽。
一水護田將綠繞，兩山排闥送青來。

○ 烏衣巷 / 劉禹錫

朱雀橋邊野草花，烏衣巷口夕陽斜。
舊時王謝堂前燕，飛入尋常百姓家。

○ 送元二使安西 / 王維

渭城朝雨浥輕塵，客舍青青柳色新。
勸君更盡一杯酒，西出陽關無故人。

○ 題北榭碑 / 李白

一為遷客去長沙，西望長安不見家。
黃鶴樓中吹玉笛，江城五月落梅花。

○ 題淮南寺 / 程顥

南去北來休便休，白蘋吹盡楚江秋。
道人不是悲秋客，一任晚山相對愁。

○ 秋月 / 程顥

清溪流過碧山頭，空水澄鮮一色秋。
隔斷紅塵三十里，白雲黄葉兩悠悠。(一作「白雲黄葉共悠悠」)

○ 七夕 / 楊樸

未會牽牛意若何，須邀織女弄金梭。
年年乞與人間巧，不道人間巧幾多。

○ 立秋 / 劉武子

乳鴉啼散玉屏空，一枕新涼一扇風。
睡起秋聲無覓處，滿階梧葉月明中。

○ 七夕 / 杜牧

銀燭秋光冷畫屏，輕羅小扇撲流螢。
天街夜色涼如水，臥看牽牛織女星。

○ 中秋 / 杜牧

暮雲收盡溢清寒，銀漢無聲轉玉盤。
此生此夜不長好，明月明年何處看。

○ 江樓有感 / 趙嘏

獨上江樓思悄然，月光如水水如天。
同來玩月人何在，風景依稀似去年。

○ 西湖 / 林洪

山外青山樓外樓，西湖歌舞幾時休。
暖風薰得遊人醉，直把杭州作汴州。

○ 西湖 / 蘇軾

畢竟西湖六月中，風光不與四時同。
接天蓮葉無窮碧，映日荷花別樣紅。

○ 飲湖上初晴後雨 / 蘇軾

水光瀲灧晴方好，山色空濛雨亦奇。(瀲灧，水波蕩漾貌。同「瀲灩」。)
欲把西湖比西子，淡妝濃抹總相宜。

○ 入直 / 周必大

綠槐夾道集昏鴉，敕使傳宣坐賜茶。
歸到玉堂清不寐，月鈎初上紫薇花。

○ 水亭 / 蔡確

紙屏石枕竹方床，手倦拋書午夢長。
睡起莞然成獨笑，數聲漁笛在滄浪。

○ 宣鎖 / 洪遵

禁門深鎖寂無譁，濃墨淋漓兩相麻。
唱徹五更天未曉，一墀月浸紫薇花。

○ 竹樓 / 李嘉佑

傲吏身閒笑五侯，西江取竹起高樓。
南風不用蒲葵扇，紗帽閒眠對水鷗。

○ 直中書省 / 白居易

絲綸閣下文章靜，鐘鼓樓中刻漏長。
獨坐黃昏誰是伴，紫薇花對紫薇郎。

○ 觀書有感 / 朱熹

半畝方塘一鑑開，天光雲影共徘徊。
問渠那得清如許，為有源頭活水來。

○ 泛舟 / 朱熹

昨夜江邊春水生，艨艟巨艦一毛輕。
向來枉費推移力，此日中流自在行。

○ 冷泉亭 / 林洪

一泓清可沁詩脾，冷暖年來只自知。
流出西湖載歌舞，回頭不似在山時。

○ 冬景 / 蘇軾

荷盡已無擎雨蓋，菊殘猶有傲霜枝。
一年好景君須記，最是橙黃橘綠時。

○ 楓橋夜泊 / 張繼

月落烏啼霜滿天，江楓漁火對愁眠。
姑蘇城外寒山寺，夜半鐘聲到客船。

○ 寒夜 / 杜小山

寒夜客來茶當酒，竹爐湯沸火初紅。
尋常一樣窗前月，纔有梅花便不同。

○ 霜月 / 李商隱

初聞征雁已無蟬，百尺樓臺水接天。
青女素娥俱耐冷，月中霜裏鬬嬋娟。

○ 梅 / 王淇

不受塵埃半點侵，竹籬茅舍自甘心。
只因誤識林和靖，惹得詩人說到今。

○ 早春 / 白玉蟾

南枝纔放兩三花，雪裏吟香弄粉些。
淡淡著煙濃著月，深深籠水淺籠沙。

○ 雪梅 / 盧梅坡

梅雪爭春未肯降，騷人擱筆費評章。
梅須遜雪三分白，雪卻輸梅一段香。

○ 雪梅 / 方岳

有梅無雪不精神，有雪無詩俗了人。
薄暮詩成天又雪，與梅併作十分春。

○ 答鍾弱翁 / 牧童

草鋪橫野六七里，笛弄晚風三四聲。
歸來飽飯黃昏後，不脫簑衣臥月明。

○ 秦淮夜泊 / 杜牧

煙籠寒水月籠沙，夜泊秦淮近酒家。
商女不知亡國恨，隔江猶唱後庭花。

○ 歸雁 / 錢起

瀟湘何事等閒回，水碧沙明兩岸苔。
二十五弦彈夜月，不勝清怨卻飛來。

○ 題壁 / 無名氏

一團茅草亂蓬蓬，驀地燒天驀地空。
爭似滿爐煨榾柮，漫騰騰地暖烘烘。

## 七言律詩

○ 早朝大明宮 / 賈至

銀燭朝天紫陌長，禁城春色曉蒼蒼。
千條弱柳垂青鎖，百囀流鶯繞建章。
劍佩聲隨玉墀步，衣冠身惹御爐香。
共沐恩波鳳池上，朝朝染翰侍君王。(染翰，取筆蘸墨書寫。)

○ 和賈舍人早朝大明宮 / 杜甫

五夜漏聲催曉箭，九重春色醉仙桃。
旌旗日暖龍蛇動，宮殿風微燕雀高。
朝罷香煙攜滿袖，詩成珠玉在揮毫。
欲知世掌絲綸美，池上于今有鳳毛。

○ 和賈舍人早朝大明宮 / 王維

絳幘雞人報曉籌，尚衣方進翠雲裘。(絳幘jiànɡ zé，紅色頭巾。漢代宿衛之士著絳幘，傳雞唱。)
九天閶闔開宮殿，萬國衣冠拜冕旒。
日色纔臨仙掌動，香煙欲傍袞龍浮。
朝罷須裁五色詔，佩聲歸到鳳池頭。

○ 和賈舍人早朝大明宮 / 岑參

雞鳴紫陌曙光寒，鶯囀皇州春色闌。
金闕曉鐘開萬戶，玉階仙仗擁千官。
花迎劍佩星初落，柳拂旌旗露未乾。
獨有鳳凰池上客，陽春一曲和皆難。

○ 上元應制 / 蔡襄

高列千峰寶炬森，端門方喜翠華臨。
宸遊不為三元夜，樂事還同萬衆心。
天上清光留此夕，人間和氣閣春陰。
要知盡慶華封祝，四十餘年惠愛深。

○ 上元應制 / 王洪

雪消華月滿仙臺，萬燭當樓寶扇開。
雙鳳雲中扶輦下，六鰲海上駕山來。
鎬京春酒霑周宴，汾水秋風陋漢才。
一曲昇平人盡樂，君王又進紫霞杯。(一作「一曲昇平人共樂」)

○ 侍宴 / 沈佺期

皇家貴主好神仙，別業初開雲漢邊。
山出盡如鳴鳳嶺，池成不讓飲龍川。
妝樓翠幌教春住，舞閣金鋪借日懸。
侍從乘輿來此地，稱觴獻壽樂鈞天。

○ 答丁元珍 / 歐陽修

春風疑不到天涯，二月山城未見花。
殘雪壓枝猶有橘，凍雷驚筍欲抽芽。
夜聞啼雁生鄉思，病入新年感物華。
曾是洛陽花下客，野芳雖晚不須嗟。

○ 插花吟 / 邵雍

頭上花枝照酒卮，酒卮中有好花枝。(酒卮zhī，盛酒的器皿。亦作「酒巵」。)
身經兩世太平日，眼見四朝全盛時。
況復筋骸粗康健，那堪時節正芳菲。
酒涵花影紅光溜，爭忍花前不醉歸。

○ 寓意 / 晏殊

油壁香車不再逢，峽雲無跡任西東。
梨花院落溶溶月，柳絮池塘淡淡風。(溶溶，明淨潔白貌。)
幾日寂寥傷酒後，一番蕭瑟禁煙中。
魚書欲寄何由達，水遠山長處處同。

○ 寒食 / 趙元鎮

寂寂柴門村落裏，也教插柳記年華。
禁煙不到粵人國，上塚亦攜龐老家。
漢寢唐陵無麥飯，山蹊野徑有梨花。
一樽竟藉青苔臥，莫管城頭奏暮笳。

○ 清明 / 黃庭堅

佳節清明桃李笑，野田荒塚只生愁。
雷驚天地龍蛇蟄，雨足郊原草木柔。
人乞祭餘驕妾婦，士甘焚死不公侯。
賢愚千載知誰是，滿眼蓬蒿共一丘。

○ 清明 / 高菊卿

南北山頭多墓田，清明祭掃各紛然。
紙灰飛作白蝴蝶，淚血染成紅杜鵑。
日落狐狸眠塚上，夜歸兒女笑燈前。
人生有酒須當醉，一滴何曾到九泉。

○ 郊行即事 / 程顥

芳原綠野恣行時，春入遙山碧四圍。
興逐亂紅穿柳巷，困臨流水坐苔磯。
莫辭盞酒十分醉，只恐風花一片飛。
況是清明好天氣，不妨遊衍莫忘歸。

○ 鞦韆 / 洪覺範

畫架雙裁翠絡偏，佳人春戲小樓前。
飄揚血色裙拖地，斷送玉容人上天。
花板潤霑紅杏雨，綵繩斜掛綠楊煙。
下來閒處從容立，疑是蟾宮謫降仙。

○ 曲江對酒其一 / 杜 甫

一片花飛減卻春，風飄萬點正愁人。
且看欲盡花經眼，莫厭傷多酒入唇。
江上小堂巢翡翠，苑邊高塚臥麒麟。
細推物理須行樂，何用浮名絆此身。

○ 曲江對酒其二 / 杜 甫

朝回日日典春衣，每日江頭盡醉歸。
酒債尋常行處有，人生七十古來稀。
穿花蛺蝶深深見，點水蜻蜓款款飛。(一作「穿花蛺蝶深深舞，點水蜻蜓緩緩飛。」)
傳語風光共流轉，暫時相賞莫相違。

○ 黃鶴樓 / 崔顥

昔人已乘黃鶴去，此地空餘黃鶴樓。
黃鶴一去不復返，白雲千載空悠悠。
晴川歷歷漢陽樹，芳草萋萋鸚鵡洲。
日暮鄉關何處是，煙波江上使人愁。

○ 旅懷 / 崔涂

水流花謝兩無情，送盡東風過楚城。
蝴蝶夢中家萬里，杜鵑枝上月三更。
故園書動經年絕，華髮春催兩鬢生。
自是不歸歸便得，五湖煙景有誰爭。

○ 寄李儋元錫 / 韋應物

去年花裏逢君別，今日花開又一年。(一作「今日花開已一年」。)
世事茫茫難自料，春愁黯黯獨成眠。
身多疾病思田里，邑有流亡愧俸錢。
聞道欲來相問訊，西樓望月幾回圓。

○ 清江 / 杜甫

清江一曲抱村流，長夏江村事事幽。
自去自來堂上燕，相親相近水中鷗。
老妻畫紙為棋局，稚子敲針作釣鈎。
多病所須惟藥物，微軀此外更何求。

○ 夏日 / 張文勝

長夏江村風日清，簷牙燕雀已生成。
蝶衣曬粉花枝午，蛛網添絲屋角晴。
落落疏簾邀月影，嘈嘈虛枕納溪聲。
久斑兩鬢如霜雪，直欲樵漁過此生。

○ 輞川積雨 / 王維

積雨空林煙火遲，蒸藜炊黍餉東菑。
漠漠水田飛白鷺，陰陰夏木囀黃鸝。
山中習靜觀朝槿，松下清齋折露葵。
野老與人爭席罷，海鷗何事更相疑。

○ 新竹 / 黃庭堅

插棘編籬謹護持，養成寒碧映漣漪。
清風掠地秋先到，赤日行天午不知。
解籜時聞聲簌簌，放梢初見影離離。
歸閒我欲頻來此，枕簟仍教到處隨。

○ 偶成 / 程顥

閒來無事不從容，睡覺東窗日已紅。
萬物靜觀皆自得，四時佳興與人同。
道通天地有形外，思入風雲變態中。
富貴不淫貧賤樂，男兒到此是豪雄。

○ 夏夜宿表兄話舊 / 竇叔向

夜合花開香滿庭，夜深微雨醉初醒。
遠書珍重何曾逹，舊事凄涼不可聽。
去日兒童皆長大，昔年親友半凋零。
明朝又是孤舟別，愁見河橋酒幔青。

○ 遊月陂 / 程顥

月陂堤上四徘徊，北有中天百尺臺。
萬物已隨秋氣改，一樽聊為晚涼開。
水心雲影閒相照，林下泉聲靜自來。
世事無端何足計，但逢佳節約重陪。

○ 秋興 / 杜甫

千家山郭靜朝暉，日日江樓坐翠微。
信宿漁人還泛泛，清秋燕子故飛飛。
匡衡抗疏功名薄，劉向傳經心事違。
同學少年多不賤，五陵裘馬自輕肥。

○ 秋興 / 杜甫

蓬萊宮闕對南山，承露金莖霄漢間。
西望瑤池降王母，東來紫氣滿函關。
雲移雉尾開宮扇，日繞龍鱗識聖顏。
一臥滄江驚歲晚，幾回青瑣點朝班。

○ 秋興 / 杜甫

玉露凋傷楓樹林，巫山巫峽氣蕭森。
江間波浪兼天湧，塞上風雲接地陰。
叢菊兩開他日淚，孤舟一繫故園心。
寒衣處處催刀尺，白帝城高急暮砧。

○ 秋興 / 杜甫

昆明池水漢時功，武帝旌旗在眼中。
織女機絲虛夜月，石鯨鱗甲動秋風。
波飄菰米沉雲黑，露冷蓮房墜粉紅。(菰gū米，菰的種子，一名雕胡米。)
關塞極天惟鳥道，江湖滿地一漁翁。

○ 月夜舟中 / 戴復古

滿船明月浸虛空，綠水無痕夜氣沖。
詩思浮沈檣影裏，夢魂搖拽櫓聲中。
星辰冷落碧潭水，鴻雁悲鳴紅蓼風。
數點漁燈依古岸，斷橋垂露滴梧桐。

○ 長安秋望 / 趙嘏

雲物凄凉拂署流，漢家宮闕動高秋。
殘星幾點雁橫塞，長笛一聲人倚樓。
紫艷半開籬菊靜，紅衣落盡渚蓮愁。
鱸魚正美不歸去，空戴南冠學楚囚。

○ 新秋 / 杜甫

火雲猶未斂奇峰，欹枕初驚一葉風。
幾處園林蕭瑟裏，誰家砧杵寂寥中。
蟬聲斷續悲殘月，螢焰高低照暮空。
賦就金門期再獻，夜深搔首嘆飛蓬。

○ 中秋 / 李樸

皓魄當空寶鏡升，雲間仙籟寂無聲。
平分秋色一輪滿，長伴雲衢千里明。
狡兔空從弦外落，妖蟆休向眼前生。
靈槎擬約同攜手，更待銀河澈底清。(靈槎chá，能乘往天河的船筏。)

○ 九日藍田崔氏荘 / 杜甫

老去悲秋強自寬，興來今日盡君歡。
羞將短髮還吹帽，笑倩旁人為正冠。
藍水遠從千澗落，玉山高並兩峰寒。
明年此會知誰健，醉把茱萸仔細看。

○ 秋思 / 陸游

利欲驅人萬火牛，江湖浪跡一沙鷗。
日長似歲閒方覺，事大如天醉亦休。
砧杵敲殘深巷月，梧桐搖落故園秋。(砧杵zhēn chǔ，搗衣石和棒槌。亦指搗衣。)
欲舒老眼無高處，安得元龍百尺樓。

○ 與朱山人 / 杜甫

錦里先生烏角巾，園收芋栗未全貧。
慣看賓客兒童喜，得食階除鳥雀馴。(一作「慣看門戶兒童喜」)
秋水纔深四五尺，野航恰受兩三人。
白沙翠竹江村暮，相送柴門月色新。

○ 聞笛 / 趙嘏

誰家吹笛畫樓中，斷續聲隨斷續風。
響遏行雲橫碧落，清和冷月到簾櫳。
興來三弄有桓子，賦就一篇懷馬融。
曲罷不知人在否，餘音嘹喨尚飄空。

○ 冬景 / 劉克莊

晴窗早覺愛朝曦，竹外秋聲漸作威。
命僕安排新暖閣，呼童熨貼舊寒衣。
葉浮嫩綠酒初熟，橙切香黃蟹正肥。
蓉菊滿園皆可羨，賞心從此莫相違。

○ 冬景 / 杜甫

天時人事日相催，冬至陽生春又來。
刺繡五紋添弱線，吹葭六管動飛灰。
岸容待臘將舒柳，山意衝寒欲放梅。
雲物不殊鄉國異，教兒且覆掌中杯。

○ 梅花 / 林逋

衆芳搖落獨鮮妍，占盡風情向小園。(一作「占斷風情向小園」)
疏影橫斜水清淺，暗香浮動月黃昏。
霜禽欲下先偷眼，粉蝶如知合斷魂。
幸有微吟可相狎，不須檀板共金樽。

○ 自詠 / 韓愈

一封朝奏九重天，夕貶潮陽路八千。
欲為聖朝除弊事，肯將衰朽惜殘年。(一作「本為聖明除弊事，豈於衰朽計殘年」又作「敢將衰朽惜殘年」)
雲橫秦嶺家何在，雪擁藍關馬不前。
知汝遠來應有意，好收吾骨瘴江邊。

○ 干戈 / 王中

干戈未定欲何之，一事無成兩鬢絲。
蹤跡大綱王粲傳，情懷小樣杜陵詩。
鶺鴒音斷人千里，烏鵲巢寒月一枝。
安得中山千日酒，酩然直到太平時。

○ 歸隱 / 陳摶

十年蹤跡走紅塵，回首青山入夢頻。
紫陌縱榮爭及睡，朱門雖貴不如貧。
愁聞劍戟扶危主，悶聽笙歌聒醉人。
攜取舊書歸舊隱，野花啼鳥一般春。

○ 時世行 / 杜荀鶴

夫因兵亂守蓬茅，麻苧裙衫鬢髮焦。
桑柘廢來猶納稅，田園荒盡尚徵苗。(桑柘zhè，桑木與柘木，指農桑之事。)
時挑野菜和根煮，旋砍生柴帶葉燒。
任是深山最深處，也應無計避征徭。

〔全文完〕

