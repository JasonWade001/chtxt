#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/07
#更新日期: 2021/02/07

## 李氏蒙求〔唐〕李瀚 撰

王戎簡要，裴楷清通。
孔明臥龍，呂望非熊。
楊震關西，丁寬易東。
謝安高潔，王導公忠。
匡衡鑿壁，孫敬閉戶。
郅都蒼鷹，甯成乳虎。
周嵩狼抗，梁冀跋扈。
郗超髯參，王珣短簿。
伏波標柱，博望尋河。
李陵初詩，田橫感歌。
武仲不休，士衡患多。
桓譚非讖，王商止訛。
嵇呂命駕，程孔傾蓋。
劇孟一敵，周處三害。
胡廣補闕，袁安倚賴。
黃霸政殊，梁習治最。
墨子悲絲，楊朱泣岐。
朱博烏集，蕭芝雉隨。
杜后生齒，靈王出髭。
賈誼忌鵩，莊周畏犧。
燕昭築臺，鄭莊置驛。
瓘靖二妙，岳湛連璧。
郤詵一枝，戴馮重席。
鄒陽長裾，王符縫掖。
鳴鶴日下，士龍雲間。
晉宣狼顧，漢祖龍顏。
鮑靚記井，羊祜識環。
仲容青雲，叔夜玉山。
毛義捧檄，子路負米。
江革忠孝，王覽友弟。
蕭何定律，叔孫制禮。
葛豐刺舉，息躬歷詆。
管寧割席，和嶠專車。
時苗留犢，羊續懸魚。
樊噲排闥，辛毗引裾。
孫楚漱石，郝隆曬書。
枚皋詣闕，充國自贊。
王衍風鑒，許劭月旦。
賀循儒宗，孫綽才冠。
太叔辨洽，摯仲辭翰。
山濤識量，毛玠公方。
袁盎卻座，衛瓘撫牀。
于公高門，曹參趣裝。
庶女振風，鄒衍降霜。
范丹生塵，晏嬰脫粟。
詰汾興魏，鱉靈王蜀。
不疑誣金，卞和泣玉。
檀卿沐猴，謝尚鴝鵒。
泰初日月，季野陽秋。
荀陳德星，李郭仙舟。
王忳繡被，張氏銅鉤。
丁公遽戮，雍齒先侯。
陳雷膠漆，范張雞黍。
周侯山嶷，會稽霞舉。
季布一諾，阮瞻三語。
郭文游山，袁宏泊渚。
黃琬對日，秦宓論天。
孟軻養素，揚雄草玄。
向秀聞笛，伯牙絕絃。
郭槐自屈，南郡猶憐。
魯恭馴雉，宋均去獸。
廣客蛇影，殷師牛鬭。
元禮模楷，季彥領袖。
魯褒錢神，崔烈銅臭。
梁竦廟食，趙溫雄飛。
枚乘蒲輪，鄭均白衣。
陵母伏劍，軻親斷機。
齊后破環，謝女解圍。
鑿齒尺牘，荀勗音律。
胡威推縑，陸績懷橘。
羅含吞鳥，江淹夢筆。
李廞清貞，劉驎高率。
蔣詡三徑，許由一瓢。
楊僕移關，杜預建橋。
壽王議鼎，杜林駁堯。
西施捧心，孫壽折腰。
靈輒扶輪，魏顆結草。
逸少傾寫，平子絕倒。
澹臺毁璧，子罕辭寶。
東平為善，司馬稱好。
公超霧市，魯般雲梯。
田單火牛，江逌爇雞。
蔡裔殞盜，張遼止啼。
陳平多轍，李廣成蹊。
陳遵投轄，山簡倒載。
淵客泣珠，交甫解佩。
龔勝不屈，孫寶自劾。
呂安題鳳，子猷訪戴。
董宣彊項，翟璜直言。
紀昌貫蝨，養由號猿。
馮衍歸里，張昭塞門。
蘇韶鬼靈，盧充幽婚。
震畏四知，秉去三惑。
柳下直道，叔敖陰德。
張湯巧詆，杜周深刻。
三王尹京，二鮑糾慝。
孫康映雪，車胤聚螢。(一作「車胤囊螢」)
李充四部，井春五經。
谷永筆札，顧愷丹青。
戴逵破琴，謝敷應星。
阮宣杖頭，畢卓甕下。
文伯羞鱉，孟宗寄鮓。
史丹青蒲，張湛白馬。
隱之感鄰，王修輟社。
阮放八雋，江臮四凶。
華歆忤旨，陳群蹙容。
王濬懸刀，丁固生松。
姜維膽斗，盧植音鐘。
桓溫奇骨，鄧艾大志。
楊修捷對，羅友默記。
杜康造酒，蒼頡制字。
樗里智囊，邊韶經笥。
滕公佳城，王果石崖。
買妻恥醮，澤室犯齋。
馬后大練，孟光荊釵。
顏叔秉燭，宋弘不諧。
鄧通銅山，郭況金穴。
秦彭攀轅，侯霸臥轍。
淳于炙輠，彥國吐屑。
太真玉臺，武子金埒。
巫馬戴星，宓賤彈琴。
郝廉留錢，雷義送金。
逢萌挂冠，胡昭投簪。
王喬雙鳧，華佗五禽。
程邈隸書，史籀大篆。
王承魚盜，丙吉牛喘。
賈琮褰帷，郭賀露冕。
馮媛當熊，班女辭輦。
王充閱市，董生下帷。
平叔傅粉，弘治凝脂。
楊生黃雀，毛子白龜。
宿瘤採桑，漆室憂葵。
韋賢滿籝，夏侯拾芥。
阮簡曠達，袁耽俊邁。
蘇武持節，鄭眾不拜。
郭巨將坑，董永自賣。
仲連蹈海，范蠡泛湖。
文寶緝柳，溫舒截蒲。
伯道無兒，嵇紹不孤。
綠珠墜樓，文君當壚。
伊尹負鼎，甯戚叩角。
趙壹坎壈，顏駟蹇剝。
龔遂勸農，文翁興學。
晏御揚揚，五鹿嶽嶽。
蕭朱結綬，王貢彈冠。
龐統展驥，仇覽棲鸞。
葛亮顧廬，韓信升壇。
王裒柏慘，閔損衣單。
蒙恬製筆，蔡倫造紙。
孔伋縕袍，祭遵布被。
周公握髮，蔡邕倒屣。
王敦傾室，紀瞻出妓。
暴勝持斧，張綱埋輪。
靈運曲笠，林宗折巾。
屈原澤畔，漁父江濱。
魏勃掃門，潘岳望塵。
京房推律，翼奉觀性。
甘寧奢侈，陸凱貴盛。
干木富義，於陵辭聘。
元凱傳癖，伯英草聖。
馮異大樹，千秋小車。
漂母進食，孫鍾設瓜。
壺公謫天，薊訓歷家。
劉玄刮席，晉惠聞蟆。
伊籍一拜，酈生長揖。
馬安四至，應璩三入。
郭解借交，朱家脫急。
虞延克期，盛吉垂泣。
豫讓吞炭，鉏麑觸槐。
阮孚蠟屐，祖約好財。
初平起石，左慈擲杯。
武陵桃源，劉阮天台。
王儉墜車，褚淵落水。
季倫錦障，春申珠履。
甄后出拜，劉楨平視。
胡嬪爭摴，晉武傷指。
石慶數馬，孔光溫樹。
翟湯隱操，許詢勝具。
優旃滑稽，落下歷數。
曼容自免，子平畢娶。
師曠清耳，離婁明目。
仲文照鏡，臨江折軸。
欒巴噀酒，偃師舞木。
德潤傭書，君平賣卜。
叔寶玉潤，彥輔冰清。
衛后髮鬒，飛燕體輕。
玄石沈湎，劉伶解酲。
趙勝謝躄，楚莊絕纓。
惡來多力，飛廉善走。
趙孟疵面，田駢天口。
張憑理窟，裴頠談藪。
仲宣獨步，子建八斗。
廣漢鉤距，弘羊心計。
衛青拜幕，去病辭第。
酈寄賣友，紀信詐帝。
濟叔不痴，周兄無慧。
虞卿擔簦，蘇章負笈。
南風擲孕，商受斮涉。
廣德從橋，君章拒獵。
應奉五行，安世三篋。
相如題柱，終軍棄繻。
孫晨藁席，原憲桑樞。
端木辭金，鍾離委珠。
季札挂劍，徐穉置芻。
朱雲折檻，申屠斷鞅。
衛玠羊車，王恭鶴氅。
管仲隨馬，蒼舒稱象。
丁蘭刻木，伯瑜泣杖。
陳逵豪爽，田方簡傲。
黃向訪主，陳寔遺盜。
龐儉鑿井，陰方祀竈。
韓壽竊香，王濛市帽。
句踐投醪，陸抗嘗藥。
孔愉放龜，張顥墮鵲。
田豫儉素，李恂清約。
義縱攻剽，周陽暴虐。
孟陽擲瓦，賈氏如皋。
顏回簞瓢，仲蔚蓬蒿。
麋竺收資，桓景登高。
雷煥送劍，呂虔佩刀。
老萊斑衣，黃香扇枕。
王祥守奈，蔡順分椹。
淮南食時，左思十稔。
劉惔傾釀，孝伯痛飲。
女媧補天，長房縮地。
季珪士首，長孺國器。
陸玩無人，賈詡非次。
何晏神伏，郭奕心醉。
常林帶經，高鳳漂麥。
孟嘉落帽，庾凱墮幘。
龍逢板出，張華台坼。
董奉活燮，扁鵲起虢。
寇恂借一，何武去思。
韓子孤憤，梁鴻五噫。
蔡琰辨琴，王粲覆棋。
西門投巫，何謙焚祠。
孟嘗還珠，劉昆反火。
姜肱共被，孔融讓果。
端康相代，亮陟隔坐。
趙倫鶹怪，梁孝牛禍。
桓典避馬，王尊叱馭。
晁錯峭直，趙禹廉倨。
亮遺巾幗，備失匕箸。
張翰適意，陶潛歸去。
魏儲南館，漢相東閣。
楚元置醴，陳蕃下榻。
廣利泉涌，王霸冰合。
孔融坐滿，鄭崇門雜。
張堪折轅，周鎮漏船。
郭伋竹馬，劉寬蒲鞭。
許史侯盛，韋平相延。
雍伯種玉，黃尋飛錢。
王允千里，黃憲萬頃。
虞騑才望，戴淵峰穎。
史魚黜殯，子囊城郢。
戴封積薪，耿恭拜井。
汲黯開倉，馮驩折券。
齊景駟千，何曾食萬。
顧榮錫炙，田文比飯。
稚珪蛙鳴，彥倫鶴怨。
廉頗負荊，須賈擢髮。
孔翊絕書，申嘉私謁。
淵明把菊，真長望月。
子房取履，釋之結襪。
郭丹約關，祖逖誓江。
賈逵問事，許慎無雙。
婁敬和親，白起坑降。
蕭史鳳臺，宋宗雞窗。
王陽囊衣，馬援薏苡。
劉整交質，五倫十起。
張敞畫眉，謝鯤折齒。
盛彥感螬，姜詩躍鯉。
宗資主諾，成瑨坐嘯。
伯成辭耕，嚴陵去釣。
董遇三餘，譙周獨笑。
將閭仰天，王淩呼廟。
二疏散金，陸賈分橐。
慈明八龍，禰衡一鶚。
不占隕車，子雲投閣。
魏舒堂堂，周舍諤諤。
無鹽如漆，姑射若冰。
邾子投火，王思怒蠅。
符朗皂白，易牙淄澠。
周勃織薄，灌嬰販繒。
馬良白眉，阮籍青眼。
黥布開關，張良燒棧。
陳遺飯感，陶侃酒限。
楚昭萍實，束晳竹簡。
曼倩三冬，陳思七步。
劉寵一錢，廉范五袴。
氾毓字孤，郗鑒吐哺。
苟弟轉酷，嚴母掃墓。
洪喬擲水，陳泰挂壁。
王述忿狷，荀粲惑溺。
宋女愈謹，敬姜猶績。
鮑照篇翰，陳琳書檄。
浩浩萬古，不可備甄。
芟繁摭華，爾曹勉旃。

〔全文完〕
