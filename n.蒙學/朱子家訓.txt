#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/06
#更新日期: 2021/02/08

# 朱子家訓 〔明末清初〕朱用純

黎明即起，灑掃庭除，要內外整潔；既昏便息，關鎖門戶，必親自檢點。

一粥一飯，當思來處不易；半絲半縷，恆念物力維艱。

宜未雨而綢繆，毋臨渴而掘井。

自奉必須儉約，宴客切勿留連。

器具質而潔，瓦缶勝金玉；飲食約而精，園蔬愈珍饈。

勿營華屋，勿謀良田。

三姑六婆，實淫盜之媒；婢美妾嬌，非閨房之福。

童僕勿用俊美，妻妾切忌豔妝。

祖宗雖遠，祭祀不可不誠；子孫雖愚，經書不可不讀。

居身務期質樸，教子要有義方。

莫貪意外之財，莫飲過量之酒。

與肩挑貿易，毋占便宜；見窮苦親鄰，須加溫恤。

刻薄成家，理無久享；倫常乖舛，立見消亡。

兄弟叔姪，須分多潤寡；長幼內外，宜法肅辭嚴。

聽婦言、乖骨肉，豈是丈夫；重貲財、薄父母，不成人子。

嫁女擇佳婿，毋索重聘；娶媳求淑女，勿計厚奩。

見富貴而生諂容者，最可恥；遇貧窮而作驕態者，賤莫甚。

居家戒爭訟，訟則終凶；處世戒多言，言多必失。

勿恃勢力而淩逼孤寡，毋貪口腹而恣殺牲禽。

乖僻自是，悔誤必多；頽隳自甘，家道難成。

狎暱惡少，久必受其累；屈志老成，急則可相依。

輕聽發言，安知非人之譖愬，當忍耐三思；因事相爭，焉知非我之不是，須平心暗想。

施惠無念，受恩莫忘。

凡事當留餘地，得意不宜再往。

人有喜慶，不可生妒忌心；人有禍患，不可生喜幸心。

善欲人見，不是真善；惡恐人知，便是大惡。

見色而起淫心，報在妻女；匿怨而用暗箭，禍延子孫。

家門和順，雖饔飧不繼，亦有餘歡；國課早完，即囊橐無餘，自得至樂。

讀書志在聖賢，非徒科第；為官心存君國，豈計身家。

守分安命，順時聽天。為人若此，庶乎近焉。

〔全文完〕
