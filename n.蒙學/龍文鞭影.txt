#中華經典古籍精校
#下載最新版本，請訪問: https://github.com/bgc2017/chtxt
#如果您發現錯字、脫字、衍字，請反饋至: https://github.com/bgc2017/chtxt/issues
#創建日期: 2021/02/07
#更新日期: 2021/02/07

## 龍文鞭影〔明〕蕭良有 著

## 卷之一

○ 一東

粗成四字，誨爾童蒙。
經書暇日，子史須通。
重華大孝，武穆精忠。
堯眉八彩，舜目重瞳。
商王禱雨，漢祖歌風。
秀巡河北，策據江東。
太宗懷鷂，桓典乘驄。
嘉賓賦雪，聖祖吟虹。
鄴仙秋水，宣聖春風。
愷崇鬥富，渾濬爭功。
王倫使虜，魏絳和戎。
恂留河內，何守關中。
曾除丁謂，皓折賈充。
田驕貧賤，趙別雌雄。
王戎簡要，裴楷清通。
子尼名士，少逸神童。
巨伯高誼，許叔陰功。
代雨李靖，止雹王崇。
和凝衣鉢，仁傑藥籠。
義倫清節，展獲和風。
占風令尹，辯日兒童。
敝履東郭，麤服張融。
盧杞除患，彭寵言功。
放歌漁者，鼓枻詩翁。
韋文朱武，陽孝尊忠。
倚閭賈母，投閣揚雄。
梁姬值虎，馮后當熊。
羅敷陌上，通德宮中。

○ 二冬

漢稱七4制，唐羨三宗。
杲卿斷舌，高祖傷胸。
魏公切直，師德寬容。
禰衡一鶚，路斯九龍。
純仁助麥，丁固夢松。
韓琦芍藥，李固芙蓉。
樂羊七載，方朔三冬。
郊祁并第，譚尚相攻。
陶違霧豹，韓比雲龍。
洗儿妃子，校士昭容。
彩鸞書韻，琴操參宗。

○ 三江

古帝鳳閣，刺史雞窗。
亡秦胡亥，興漢劉邦。
戴生獨步，許子無雙。
柳眠漢苑，楓落吳江。
魚山警植，鹿門隱龐。
浩從牀匿，崧避杖撞。
劉詩瓿覆，韓文鼎扛。
愿歸盤谷，楊憶石淙。
弩名克敵，城筑受降。
韋曲杜曲，夢窗草窗。
靈徵芻狗，詩禍花尨。
嘉貞絲幔，魯直彩缸。

○ 四支

王良策馬，傅說騎箕。
伏羲畫卦，宣父刪詩。
高逢白帝，禹夢玄彝。
寅陳七策，光進五規。
魯恭三異，楊震四知。
鄧攸棄子，郭巨埋兒。
公瑜嫁婢，處道還姬。
允誅董卓，玠殺王夔。
石虔矯捷，朱亥雄奇。
平叔傅粉，弘治凝脂。
伯俞泣杖，墨翟悲絲。
能文曹植，善辯張儀。
温公警枕，董子下帷。
會書張旭，善畫王維。
周兄無慧，濟叔不痴。
杜畿國士，郭泰人師。
伊川傳易，覺范論詩。
董昭救蟻，毛寶放龜。
乘風宗愨，立雪楊時。
阮籍青眼，馬良白眉。
韓子孤憤，梁鴻五噫。
錢昆嗜蟹，崔諶乞糜。
隱之賣犬，井伯烹雌。
枚皋敏捷，司馬淹遲。
祖瑩稱聖，潘岳誠奇。
紫芝眉宇，思曼風姿。
毓會竊飲，諶紀成糜。
韓康賣藥，周術茹芝。
劉公殿虎，莊子塗龜。
唐舉善相，扁鵲名醫。
韓琦焚疏，賈島祭詩。
康侯訓侄，良弼課兒。
顏狂莫及，山器難知。
懶殘煨芋，李泌燒梨。
乾椹楊沛，焦飯陳遺。
文舒戒子，安石求師。
防年未減，嚴武稱奇。
鄧云艾艾，周曰期期。
周師猿鵠，梁相鵷鴟。
臨洮大漢，瓊崖小兒。
東陽巧對，汝錫奇詩。
啓期三樂，藏用五知。
墮甑叔達，發甕鍾離。
一錢誅吏，半臂憐姬。
王胡索食，羅友乞祠。
召父杜母，雍友楊師。
直言解髮，京兆畫眉。
美姬工笛，老婢吹篪。

○ 五微

敬叔受餉，吳祜遺衣。
淳于竊笑，司馬微譏。
子房辟谷，公信采薇。
卜商聞過，伯玉知非。
仕治遠志，伯約當歸。
商安鶉服，章泣牛衣。
蔡陳善謔，王葛交饑。
陶公運甓，孟母斷機。

○ 六鱼

少帝坐膝，太子牽裾。
衛懿好鶴，魯隱觀魚。
蔡倫造紙，劉向校書。
朱雲折檻，禽息擊車。
耿恭拜井，鄭國穿渠。
國華取印，添丁抹書。
細侯竹馬，宗孟銀魚。
管寧割席，和嶠專車。
渭阳袁湛，宅相魏舒。
永和擁卷，次道藏書，
鎮周贈帛，虙子驅車。
廷尉羅雀，學士焚魚。
冥鑑季達，預識盧儲。
宋均渡虎，李白乘驢。
倉頡造字，虞卿著書。
班姬辭輦，馮誕同輿。

○ 七虞

西山精衛，東海麻姑。
楚英信佛，秦政坑儒。
曹公多智，颜子非愚。
伍員覆楚，勾踐滅吳。
君謨龍片，王肅酪奴。
蔡衡辨鳳，義府題烏。
蘇秦刺股，李勣焚鬚。
介誠狂直，端不糊塗。
關西孔子，江左夷吾。
趙抃攜鶴，張翰思鱸。
李佳國士，聶憫田夫。
善謳王豹，直筆董狐。
趙鼎倔強，朱穆專愚。
張侯化石，孟守還珠。
毛遂脫穎，終軍棄繻。
佐卿化鶴，次仲為烏。
韋述杞梓，盧植楷模。
士衡黃耳，子壽飛奴。
直筆吳競，公議袁樞。
陳勝輟鍤，介子棄觚。
謝名蝴蝶，鄭號鷓鴣。
戴和書簡，鄭俠呈圖。
瑕丘賣藥，鄴令投巫。
冰山右相，銅臭司徒。
武陵漁父，閩越樵夫。
漁人鷸蚌，田父㕙盧。
鄭家詩婢，郗氏文奴。

## 卷之二

○ 八齊

子晉牧豕，仙翁祝雞。
武王歸馬，裴度還犀。
重耳霸晉，小白興齊。
景公禳慧，竇儼占奎。
卓敬馮虎，西巴釋麑。
信陵捕鷂，祖逖聞雞。
趙苞棄母，吳起殺妻。
陳平多轍，李廣成蹊。
烈裔刻虎，溫嶠燃犀。
梁公訓雀，茅容割雞。

○ 九佳

禹鈞五桂，王祐三槐。
同心向秀，肖貌伯偕。
袁閎土室，羊侃水齋。
敬之說好，郭訥言佳。
陳瓘責己，阮籍詠懷。

○ 十灰

初平起石，左慈擲杯。
名高麟閣，功顯雲臺。
朱熹正學，蘇軾奇才。
淵明賞菊，和靖觀梅。
雞黍張范，膠漆陳雷。
耿弇北道，僧孺西臺。
準題華岳，綽賦天台。
穆生決去，賈郁重來。
臺烏成兆，屏雀為媒。
平仲无术，安道多才。
楊億鶴蛻，竇武蛇胎。
湘妃泣竹，鉏麑觸槐。
陽雍五壁，溫嶠一臺。

○ 十一真

孔門十哲，殷室三仁。
晏能處己，鴻恥因人。
文翁教士，朱邑爱民。
太公釣渭，伊尹耕莘。
皋惟團力，泌僅獻身。
喪邦黃浩，誤國章惇。
鞅更秦法，普讀魯論。
呂誅華士，孔戮聞人。
暴勝持斧，張綱埋輪。
孫非識面，韋豈呈身。
令公請稅，長孺輸緡。
白州刺史，絳縣老人。
景行蓮幕，謹選花裀。
郗超造宅，季雅買鄰。
壽昌尋母，董永賣身。
建安七子，大历十人。
香山詩價，孫濟酤緡。
令嚴孫武，法變張巡。
更衣范冉，广被孟仁。
筆牀茶竈，羽扇綸巾。
灌夫使酒，劉四罵人。
以牛易馬，改氏為民。
壙先表聖，燈候沈彬。

○ 十二文

謝敷處士，宋景賢君。
景宗險韻，劉煇奇文。
袁安卧雪，仁杰望云。
貌疏宰相，腹負將軍。
梁亭竊灌，曾圃誤耘。
張巡軍令，陳琳檄文。
羊殖益上，寗越彌勤。
蔡邕倒屣，衛瓘披雲。
巨山龜息，遵彥龍文。

○ 十三元

傲倪昭諫，茂異簡言。
金書夢珏，紗護卜藩。
童恢捕虎，古冶持黿。
何奇韓信，香化陳元。
徐幹中論，揚雄法言。
力稱烏獲，勇尚孟賁。
八龍荀氏，五豸唐門。
張瞻炊臼，莊周鼓盆。
疏脫士簡，博奧文元。
敏修未娶，陳嶠初婚。
長公思過，定國平冤。
陳遵投轄，魏勃掃門。
孫璉織屨，阮咸曝褌。
晦堂無隱，潙山不言。

○ 十四寒

庄生蝴蝶，吕祖邯郸。
謝安折屐，貢禹彈冠。
顗容王導，浚殺曲端。
休那题碣，叔邵凭棺。
如龍諸葛，似鬼曹瞞。
爽欣4御李，白願識韓。
黔婁布被，優孟衣冠。
長歌甯戚，鼾睡陳摶。
曾參務益，龐德遺安。
穆親杵臼，商化芝蘭。
葛洪負笈，高鳳持竿。
釋之結襪，子夏更冠。
直言唐介，雅量劉寬。
捋鬚何典，捉鼻謝安。
張華龍鮓，閔貢豬肝。
淵材五恨，郭奕三嘆。
弘景作相，延祖弃官。
二疏供帳，四皓衣冠。
曼卿豪飲，廉頗雄餐。
長康三絕，元方二難。
曾辭溫飽，城忍饑寒。
買臣懷綬，逄萌挂冠。
循良伏湛，儒雅兒寬。
歐母畫荻，柳母和丸。
韓屏題葉，燕姞夢蘭。
漂母進食，浣婦分餐。

○ 十五删

令威華表，杜宇西山。
范增舉玦，羊祜探環。
沈昭狂瘦，馮道痴頑。
陳蕃下榻，郅惲拒關。
雪夜擒蔡，燈夕平蠻。
郭家金穴，鄧氏銅山。
比干受策，楊寶掌環。
晏嬰能儉，蘇軾為慳。
堂開洛水，社結香山。
臘花齊放，春桂同攀。

## 卷之三

○ 一先

飛鳧葉令，駕鶴緱仙。
劉晨采藥，茂叔觀蓮。
阳公麾日，武乙射天。
唐宗三鑑，劉寵一錢。
叔武守國，李牧備邊。
少翁致鬼，欒大求仙。
彧臣曹操，猛相苻堅。
漢家三傑，晉室七賢。
居易識字，童烏預玄。
黃琬對日，秦宓論天。
元龍湖海，司馬山川。
操誅呂布，臏殺龐涓。
羽救巨鹿，准策澶渊。
應融丸藥，閻敞還錢。
范居讓水，吳飲貪泉。
薛逢羸馬，劉勝寒蟬。
捉刀曹操，拂矢賈堅。
晦肯負國，質願親賢。
羅友逢鬼，潘谷稱仙。
茂弘綀服，子敬青氈。
王奇雁字，韓浦鸞箋。
安之畫地，德裕籌邊。
平原十日，蘇章二天。
徐勉風月，棄疾雲煙。
舜欽斗酒，法主蒲韉。
繞朝贈策，苻虜投鞭。
豫讓吞炭，蘇武餐氈。
金臺招士，玉署貯賢。
宋臣宗澤，漢使張騫。
胡姬人種，名妓書仙。

○ 二萧

藤王蛺蝶，摩詰芭蕉。
卻衣師道，投筆班超。
馮官五代，季相三朝。
劉蕡下第，盧肇奪標。
陵甘降虜，蠋恥臣昭。
隆貧曬腹，潛懶折腰。
韋綬蜀錦，元載鮫綃。
捧檄毛義，絕裾溫嶠。
鄭虔貯柿，懷素種蕉。
延祖鶴立，茂弘龍超。
懸魚羊續，留犢時苗。
貴妃捧硯，弄玉吹簫。

○ 三肴

欒巴救火，許遜除蛟。
詩窮五際，易布三爻。
清時安石，奇計居鄛。
湖循鶯脰，泉訪虎跑。
近遊束皙，詭術尸佼。
翱狂晞髮，嵇懶轉跑。
西溪晏詠，北隴孔嘲。
民皆字鄭，羌願姓包。
騎鵬沈晦，射鴨孟郊。
戴顒鼓吹，賈島推敲。

○ 四豪

禹承虞舜，說相殷高。
韓侯敝袴，張祿綈袍。
相如題柱，韓愈焚膏。
捐生紀信，爭死孔褒。
孔璋文伯，夢得詩豪。
馬援矍鑠，巢父清高。
伯倫雞肋，超宗鳳毛。
服虔賃作，車胤重勞。
張儀折竹，人末燃蒿。
賀循冰玉，公瑾醇醪。
龐公休暢，劉子高操。
季札挂劍，呂虔贈刀。
來護卓犖，梁竦矜高。
壯心處仲，操行陳陶。
字荊爽邁，孝伯清操。
李訂六逸，石與三豪。
鄭弘還箭，元興成刀。
劉殷七業，何點三高。

○ 五歌

二使入蜀，五老游河。
孫登坐嘯，譚峭行歌。
漢王封齒，齊主烹阿。
丁蘭刻木，王質爛柯。
霍光忠厚，黃霸寬和。
桓譚非讖，王商止訛。
隱翁龔勝，刺客荊軻。
老人結草，餓夫倒戈。
奕宛李訥，碑賺孫何。
子猷嘯詠，斯立吟哦。
奕世貂珥，閭3里鳴珂。
曇輟絲竹，裒廢蓼莪。
箕陳五福，華祝三多。

○ 六麻

萬石齊氏，三戟崔家。
退之驅鱷，叔敖埋蛇。
虞詡易服，道濟量沙。
伋辭饋肉，瓊卻餉瓜。
祭遵俎豆，柴紹琵琶。
法常評酒，鴻漸論茶。
陶怡松菊，田樂煙霞。
孟鄴九穗，鄭珏一麻。
顏回練馬，樂廣杯蛇。
羅珦持節，王播籠紗。
能言李泌，敢諫香車。
韓愈辟佛，傅奕除邪。
春藏足垢，邕嗜瘡痂。
薛箋成彩，江筆生花。
班昭漢史，蔡琰胡笳。
鳳凰律呂，鸚鵡琵琶。
渡傳桃葉，村名杏花。

○ 七阳

君起盤古，人使亞當。
明皇化萼，靈運池塘。
神威翼德，義勇雲長。
羿雄射日，衍憤飛霜。
王祥求鯉，叔向埋羊。
亮方管樂，勒比高光。
世南書監，晁錯智囊。
昌囚羑里，收遁首阳。
軾攻正叔，浚沮李綱。
降金劉豫，順虜邦昌。
瑜燒赤壁，軾謫黃岡。
馬融絳帳，李賀錦囊。
曇遷營葬，脂習臨喪。
仁裕詩窖，劉式墨莊。
劉琨嘯月，伯奇履霜。
塞翁失馬，臧谷亡羊。
寇公枯竹，召伯甘棠。
匡衡鑿壁，孫敬懸梁。
衣蘆閔損，扇枕黃香。
嬰扶趙武，籍殺懷王。
魏徵嫵媚，阮籍猖狂。
雕龍劉勰，愍驥應瑒。
4御車泰豆，習射紀昌。
异人彦博，男子天祥。
忠貞古弼，奇節任棠。
何晏談易，郭象注莊。
卧遊宗子，坐隐王郎。
盜酒畢卓，割肉東方。
李膺破柱，衛瓘撫牀。
營軍細柳，校獵長楊。
忠武具奠，德玉居喪。
敖曹雄異，元發疏狂。
寇却列簿，吕置夹囊。
彥升白簡，元魯青箱。
孔融了了，黃憲汪汪。
僧巖不測，趙壹非常。
沈思好客，顏駟為郎。
申屠松屋，魏野草堂。
戴渊西洛，祖逖南塘。
傾城妲己，嫁虜王嬙。
貴妃桃髻，公主梅妝。
吉了思漢，供奉忠唐。

## 卷之四

○ 八庚

蕭收圖籍，孔惜繁纓。
卞莊刺虎，李白騎鯨。
王戎支骨，李密陈情。
相如完璧，廉頗負荊。
從龍介子，飛雁蘇卿。
忠臣洪皓，義士田橫。
李平鱗甲，苟變干城。
景文飲鴆，茅焦伏烹。
許丞耳重，丁掾目盲。
傭書德潤，賣卜君平。
馬當王勃，牛諸袁宏。
談天鄒衍，稽古桓榮。
岐曾販餅，平得分羹。
卧床逸少，升座延明。
王勃心織，賈逵舌耕。
懸河郭子，緩頰酈生。
書成鳳尾，畫點龍睛。
功臣圖閣，學士登瀛。
盧攜貌3醜，衛玠神清。
非熊再世，圓澤三生。
安期東渡，潘岳西2征。
志和耽釣，宗儀輟耕。
衛鞅行詐，羊祜推誠。
林宗傾粥，文季爭羹。
茂貞苛稅，陽城緩2征。
北山學士，南郭先生。
文人鵬舉，名士道衡。
灌園陳定，為圃蘇卿。
融賦滄海，祖詠彭城。
溫公萬卷，沈約四聲。
許詢勝具，謝客遊情。
不齊宰單，子推相荊。
仲淹復姓，潘閬藏名。
烹茶秀實，漉酒淵明。
善釀白墮，縱飲公榮。
儀狄造酒，德裕調羹。
印屏王氏，前席賈生。

○ 九青

經傳4御史，偈贈提刑。
士安正字，次仲談經。
咸遵祖臘，寬識天星。
景煥垂戒，班固勒銘。
能詩杜甫，嗜酒劉伶。
張綽剪蝶，車胤囊螢。
鸜鵒學語，鸚鵡誦經。

○ 十蒸

公遠玩月，法喜觀燈。
燕投張說，鳳集徐陵。
獻之書練，夏竦題綾。
安石執拗，味道模棱。
韓2仇良復，漢紀備存。
存魯端木，救趙信陵。
邵雍識亂，陵母知興。

○ 十一尤

琴高赤鯉，李耳青牛。
明皇羯鼓，煬帝龍舟。
羲叔正夏，宋玉悲秋。
才壓元白，氣吞曹劉。
信擒夢澤，翻徙交州。
曹參輔漢，周勃安劉。
太初日月，季野春秋。
公超成市，長孺為樓。
楚邱始壮，田豫乞休。
向長損益，韓愈斗牛。
璡除釀部，玄拜隱侯。
公孫東閣，龐統南州。
袁耽擲帽，仁傑攜裘。
子將月旦，安國陽秋。
德舆西掖，庾亮南楼。
梁吟傀儡，莊夢髑髏。
孟稱清發，殷號風流。
見譏子敬，犯忌楊修。
荀息累卵，王基載舟。
沙鷗可狎，蕉鹿難求。
黃聯池上，楊詠樓頭。
曹兵迅速，李使遲留。
孔明流馬，田單火牛。
五侯奇膳，九婢珍饈。
光安耕釣，方慕巢由。
適嵇命駕，訪戴操舟。
篆推史籀，隸善鍾繇。
邵瓜五色，李橘千頭。
芳留玉帶，琳卜金甌。
孫陽識馬，丙吉問牛。
蓋忘蘇隙，聶報嚴2仇。
公藝百忍，孫昉四休。
錢塘驛邸，燕子樓頭。

○ 十二侵

蘇耽橘井，董奉杏林。
漢宣續令，夏禹惜陰。
蒙恬造笔，太昊制琴。
敬微謝饋，明善辭金。
睢陽嚼齒，金藏披心。
固言柳汁，玄德桑陰。
姜桂敦复，松柏世林。
杜預傳癖，劉峻書淫。
鍾會竊劍，不疑盜金。
桓伊弄笛，子昂碎琴。
琴張禮意，蘇軾文心。
公權隱諫，蘊古詳箴。
廣平作賦，何遜行吟。
荊山泣玉，夢穴唾金。
孟嘉落帽，宋玉披襟。
沫經三敗，獲被七擒。
易牙調味，鍾子聆音。
令狐冰語，司馬琴心。
滅明毁壁，龐蘊投金。
左思三賦，程頤四箴。

○ 十三覃

陶母截髮，姜后脫簪。
達摩面壁，彌勒同龕。
龍逄極諫，王衍清談。
青威漠北，彬下江南。
遐福郭令，上壽童參。
郗愔启箧，殷羡投函。
禹偁敏贍，魯直沉酣。
師徒布算，姑婦手談。

○ 十四鹽

風儀李揆，骨相呂巖。
魏牟尺縰，裴度千縑。
孺子磨鏡，麟士織簾。
華歆逃難，叔子避嫌。
盜知李涉，虜懼仲淹。
尾生豈信，仲子非廉。
由餐藜藿，鬲販魚鹽。
五湖范蠡，三径陶潜。
徐邈通介，崔郾寬嚴。
易操守劍，歸罪遺縑。

○ 十五咸

深情子野，神識阮咸。
公孫白紵，司馬青衫。
狄梁被譖，楊億蒙讒。
布重一諾，金慎三緘。
彥升非少，仲舉不凡。
古人萬億，不盡茲函。

〔全文完〕

